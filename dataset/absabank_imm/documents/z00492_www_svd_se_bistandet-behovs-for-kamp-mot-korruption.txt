Biståndet behövs för kamp mot korruption.
Bekämpning av korruption och ett fungerande rättsväsende och skattesystem är avgörande för många utvecklingsländer. Civila organisationer spelar en nyckelroll i detta avseende. Därför är det viktigt att bistånd till dessa organisationer inte skärs ner. Det skriver Johanna Malm, policyrådgivare vid Diakonia, och doktorand vid Roskilde universitet.
Regeringen överväger just nu omfattande nedskärningar av Sveriges bistånd. Frågan som utreds är om upp till 60 procent av biståndet skall avräknas mot kostnaden för det svenska flyktingmottagandet. Sådana stora nedskärningar skulle få konsekvenser för den utvecklingseffekt som handel och investeringar från den privata sektorn kan få i fattiga länder.
Det här är en argumenterande text med syfte att påverka. Åsikterna som uttrycks är skribentens egna.
Den privata sektorn lyfts fram både inom svenskt bistånd och i de nya globala utvecklingsmålen som en central aktör för att främja utveckling. Handel och investeringar har otvivelaktigt stor potential för att skapa hållbara försörjningsmöjligheter och utveckling, men detta sker inte per automatik. Nätverket Eurodad, som arbetar med frågor om skuld och utveckling, har visat att för varje dollar som flödar in i utvecklingsländer bland annat i form av bistånd, remitteringar och utländska direktinvesteringar, så flödar två dollar ut. Det senare utflödet består av både legala transaktioner såsom utländska investerares vinster och räntebetalningar på utländska lån, och illegala transaktioner såsom skatteflykt.
Genom att utkräva ansvar, bekämpa korruption och delta i framtagandet av nya lagar spelar lokala civila samhällsorganisationer en nyckelroll i arbetet med att se till att utvecklingsländer får behålla de tillgångar som är rättmätigt deras. De resurser som idag försvinner genom illegala transaktioner kan på så vis istället användas för nödvändiga satsningar på skola, vård och infrastruktur.
Den viktiga roll som Sida-finansierade civila samhällsorganisationer spelar har exempelvis framkommit tydligt i den forskning som jag bedrivit i det naturresursrika men krigshärjade Kongo-Kinshasa. Kongo-Kinshasas gruvlagstiftning som togs fram i samarbete med Världsbanken och andra aktörer 2002 är en av världens mest liberala, och den industriella gruvsektorn har stor potential att driva landets ekonomiska utveckling. Däremot är det inte självklart att denna potential kommer att förverkligas eftersom landets ledare styr gruvsektorn på ett icke-transparent sätt.
Det kinesiska avtal som min forskning belyser innebär att en grupp kinesiska företag och en kinesisk bank erbjudit Kongo-Kinshasa ett lån på tre miljarder dollar för utveckling av infrastruktur. Återbetalningen av detta lån har säkrats genom att de kinesiska företagen, i samarbete med ett kongolesiskt statsägt gruvföretag, fått rätt att utvinna lukrativa koppar och koboltfyndigheter i de sydöstra delarna av landet. Förtjänsterna från denna gruvverksamhet ska täcka räntor och amorteringar för infrastrukturlånet. Detta är en ny typ av utvecklingsfinansiering som är mycket positiv för Kongo-Kinshasa, om det implementeras på rätt sätt.
Men avtalet har omgärdats av stort hemlighetsmakeri. Civila samhällsorganisationer verksamma i Kongo-Kinshasa, både kongolesiska och internationella, har spelat en avgörande roll i arbetet med att förmå den kongolesiska regeringen att offentliggöra avtalstexter och redovisa hur infrastrukturlånet används. Dessa åtgärder är nödvändiga för att kongolesiska medborgare ska kunna ställa krav på hur de upplånade medlen används och se till att de får avsedd utvecklingseffekt. De civila samhällsorganisationerna Global Witness och the Carter Center Mining Governance Program i Lubumbashi, vars arbete i Kongo-Kinshasa i hög grad finansierats av bistånd från Sida, har rönt särskild framgång i sitt påverkansarbete gentemot den kongolesiska regeringen i dessa frågor.
Skräddarsydda kurser i ämnen som intresserar och engagerar både kropp och själ.
Icke-transparens är dock inte specifikt relaterat till kinesiska företag, utan en utmaning för Kongos gruvsektor generellt. Till exempel har Kongo-Kinshasa vid ett flertal tillfällen sålt värdefulla gruvkoncessioner till underpris till en av president Joseph Kabilas personliga vänner. Fortsatt granskning av den privata sektorns förehavanden i landet är därför mycket viktig.
Liknande arbete för att ställa beslutsfattare till svars görs av många Sida-finansierade organisationer världen över, däribland de mänskliga rättighetsorganisationer och demokratiorganisationer som Diakonia samarbetar med. Civila samhällsorganisationer fungerar både som granskare av regeringar och företag, och som konstruktiv partner till dessa. I dialog med det civila samhället kan företag få stöd att utveckla sitt arbete för mänskliga rättigheter och hållbarhet, och regeringar kan utveckla sin kapacitet att beskatta företag på ett transparent sätt och aktivt styra investeringar för att maximera dess utvecklingspotential. Civila samhällsorganisationer spelar även en viktig roll för rättsväsendets utveckling genom att delta i framtagandet av nya lagar och granska rättsvårdande myndigheter.
Detta är dock ett komplext arbete som fordrar resurser i form av tid och kapacitet. Finansiering till den här typen av verksamhet är svår att finna i utvecklingsländer, och Sidas bistånd till civila samhällsorganisationer är därför av avgörande betydelse. En halvering av Sidas anslag skulle följaktligen få mycket negativa konsekvenser för dessa organisationers möjlighet att bedriva sitt arbete.
FN:s särskilda rapportör för mötes- och föreningsfrihet skrev i augusti att stater och multilaterala organisationer såsom Världsbanken ofta anstränger sig mer för att ge företag goda möjligheter att verka än de gör för civila samhällsorganisationer. I ljuset av detta, och givet att den privata sektorn ges allt större plats som utvecklingsaktör, är det av största vikt att det svenska stödet till det civila samhället inte skärs ner. Om inte ansvarsutkrävande arbete mot korruption och skatteflykt kan bedrivas riskerar handel och investeringar i värsta fall att försvåra arbetet för hållbar utveckling och öka flödet av resurser ut ur utvecklingsländer.
Johanna Malm.
policyrådgivare, privata sektorns roll i utveckling, Diakonia och doktorand, Internationella Utvecklingsstudier, Roskilde Universitet.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
