Vi kräver schyssta villkor – även för migrantarbetarna.
Bärplockare från Thailand, skogsarbetare från Kamerun, restaurangarbetare från Kina, lastbilschaufförer från Balkan och byggnadsarbetare från Uzbekistan. Det blir nu allt tydligare att utnyttjandet av migrerad arbetskraft inte är några enstaka nyhetsinslag eller reportage. Att TV4:s Kalla Fakta nu visar hur utsatta människor från andra länder luras att betala dyra summor för arbetstillstånd i Sverige ger en ytterligare allvarlig bild av hur de nya arbetskraftsinvandringsreglerna öppnar upp för jobbtrafficking och annat utnyttjande av migrantarbetare. Nu krävs ett kraftfullt politiskt agerande för att stoppa den cyniska behandlingen av människor från andra länder.
LO uppskattar att ungefär hälften av de 15 000 arbetstillstånd som har beviljats de senaste åren köpta. Ändå visar granskningar att de som får dessa tillstånd sällan får den lön och det arbete som har utlovats. I praktiken har det vuxit fram ett skuggsamhälle också på arbetsmarknaden, som präglas av mycket hårda arbetsvillkor, extremt låga löner, utpressning och rent utnyttjande av offer för jobbtrafficking. Grundproblemet ligger i att oseriösa och kriminella arbetsgivare cyniskt utnyttjar ett slapphänt regelverk – medan migrantarbetare som anmäler övergrepp och utnyttjande får sparken och utvisas.
Sverige ska ha en stor öppenhet för människor som kommer hit för att arbeta. Men det får aldrig innebära att människor i en utsatt position utnyttjas brutalt. Dagens regelverk har inte bara misslyckats med att garantera schysta löner och villkor för många migrantarbetare. Det har också öppnat upp för jobbtrafficking och utnyttjande av utländska arbetare. Uppgifterna om omfattningen av den kriminella handel med arbetstillstånd som nu har etablerats i Sverige är alarmerande.
För många av de som har köpt arbetstillstånd för att förverkliga en dröm och tjäna pengar väntar en helt annan verklighet. Vi möter ofta gästarbetare som bor i pannrum, i källare och i tält mitt ute i skogen. Människor som göms och som tjänar 16 kronor i timmen och får ge hälften till arbetsgivaren för mat och boende. Och kvinnor och män som tvingas arbeta 12-16 timmar om dagen – sju dagar i veckan. För oss har det i flera år varit uppenbart att allt fler arbetsgivare ser sin chans att få billig och foglig arbetskraft.
Det är tydligt att det nu behövs ett nytt regelverk som säkerställer att också migrantarbetare får schyssta villkor. Ett sådant skulle kunna bygga på följande delar:.
1. Förhindra lönedumpning. Erbjudandet om anställning måste få en rättslig ställning, och måste – också i praktiken – innebära samma schysta villkor för migrantarbetare som gäller för andra i den branschen som arbetar med avtalsenliga löner.
2. Stoppa fusk och brottslighet. Skärp tillsyns- och sanktionsmöjligheterna för Migrationsverket och Skatteverket, och ge rättsvårdande myndigheter både resurser och mandat att agera mer kraftfullt. Stärk lagstiftningen och skärp straffsatserna för jobbtrafficking, utpressning och utnyttjande av utsatta migranter, samt försäljning av arbetstillstånd.
3. Stärk rättssäkerheten. Stärk rätten för migrantarbetare som anmäler utnyttjande eller blir av med jobbet att få stanna i landet hela den beslutade tiden.
4. Inför huvudentreprenörsansvar. Kräv att huvudentreprenören tar ansvar för att också underentreprenörer – där utnyttjandet av migrantarbetare ofta är vanligast – följer schysta arbets- och anställningsvillkor.
5. Förhindra utnyttjande. Ge ansvariga myndigheter i uppdrag att göra en tydligare seriositetsgallring av arbetserbjudandet, för att säkerställa att det inte finns några icke-legitima bakomliggande motiv (till exempel att enbart vilja kapa lönekostnaderna) med att ta hit arbetare från länder utanför EU istället för att anställa någon av de miljontals arbetssökande svenskar och andra EU-medborgare som redan står till arbetsmarknadens förfogande.
Ansvarige ministern Tobias Billström har flaggat för förändringar i regelsystemet. Det är dags att gå från ord till handling och att åtgärder omgående vidtas för att sätta stopp för det brutala utnyttjandet av människor som pågår i dag.
Johan Lindholm,.
ordförande Byggnads.
Ella Niia,.
ordförande Hotell- och restaurangfacket.
Lars Lindgren,.
ordförande Transport.
Per-Olof Sjöö,.
ordförande GS.
Lenita Granlund,.
avtalssekreterare Kommunal.
