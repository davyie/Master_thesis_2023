Därför älskar vi fortfarande Obama.
Kärleken var het för två år sedan när amerikanerna valde den rätte – Barack Obama. Den har svalnat litet också här i Europa, men grundkänslan består: Vi vill väldigt gärna att han ska lyckas.
Varför är det så? Varför ser vi Obama som en av oss? Först hans person: Obama förkroppsligar ett internationellt, tolerant ideal som vi gärna vill tro är modernt och europeiskt. Hans bakgrund och internationella uppväxt måste ha gjort honom till en person höjd över det snävt nationella, och är det något upplysta européer skyr så är det inskränkt nationalism. På något sätt hoppas vi att en man som Obama ska rädda oss från sverigedemokrater, danska folkpartister och allehanda andra obehagliga rörelser.
Därtill kommer att familjen Obama liknar framåtsträvande medelklassfamiljer i Europa. En välutbildad hustru med egen yrkeskarriär och två prydliga flickor, en familj med intresse för grön livsstil, som odlar i egen grönsaksträdgård på Vita husets mark. Plus en hund som också passar allergiker. Kan det bli mer ”rätt”? Knappast.
Obamas främsta förtjänst i europeiska ögon är emellertid vad han inte är. Han är inte George W Bush. Han är inte oljeindustrins man. Han står inte för en ideologi som säger att USA har rätt att skapa om världen efter sina behov och sina egna måttstockar. Han är inte fånge hos en konservativ, bibeltroende höger.
Barack Obama är en amerikansk politiker som tar upp det bästa i den amerikanska traditionen: internationalism, hänsyn till allierade och en tro på överläggningar och samverkan. Han är den snälle storebror vi européer vill ha där på andra sidan Atlanten. Dessutom vill han ge amerikanerna sådana omtyckta europeiska förmåner som riktig sjukförsäkring för alla och hjälp till de arbetslösa att komma igen. Som demokrat har han ett försprång framför varje republikan: demokraternas program liknar i alla fall vad europeiska partier brukar bjuda sina väljare.
Att Obama har svårt att få igenom sina kloka förslag framstår för oss som obegripligt. Varför vill amerikaner inte ha en statlig sjukförsäkring? Alla förklaringar om amerikaners misstro mot staten gör oss bara mer förbryllade och våra sympatier för den kämpande Obama bara ökar.
Nu ska det i sanningens namn sägas att inte alla européer ser Obama som denne riddare utan tadel. Obama är mest populär i västra Europa och i en medelklass med vänsterliberala sympatier. I öst där minnet av sovjetförtrycket lever och fruktan för Ryssland är stark uppfattas Obama knappast som den trygge frälsaren. Där oroar i stället hans resonerande stil och brist på erfarenhet av just öst-västkonflikten. Skulle han verkligen bry sig om oss om det hettar till, frågar sig människor där.
Men i väst och alldeles särskilt här i Sverige är stödet för Barack Obama alltjämt starkt. Vi gillar honom trots att allt inte blivit som vi hoppades för två år sedan. Fredspristagaren har inte skapat fred, han har inte förmått vända den ekonomiska nedgången och han har mist mycket stöd på hemmaplan. Ändå vill vi intensivt att hans partivänner ska ha framgång i dag. För vad är alternativet – hysteriska och aggressiva människor ur Tea Party-rörelsen. Motsvarigheten till våra egna populistiska och främlingsfientliga sverigedemokrater.
Obama är det bästa Amerika har. Och nu kämpar han en ställföreträdande strid för upplysning och förnuft. Måtte han inspirera också europeiska politiker.
FAKTA.
Barbro  Hedvall.
