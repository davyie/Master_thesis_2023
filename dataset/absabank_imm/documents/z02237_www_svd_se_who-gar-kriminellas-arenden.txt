WHO går kriminellas ärenden.
I dag uppmärksammar världshälsoorganisationen - WHO: "World No Tobacco Day", ett folkhälsojippo, som med förslag på fler förbud kring rökning och snus istället kommer öka kriminaliteten. Ju hårdare man reglerar tobak desto lönsammare blir det att smuggla. Det skriver riksdagsledamoten Hanif Bali (M).
Folkhälsofascism ökar tillgängligheten på cigaretter för barn och finansierar kriminella grupper.Hanif Bali.
Det här är en argumenterande text med syfte att påverka. Åsikterna som uttrycks är skribentens egna.
Sverige har redan skyhöga skatter, ett totalt marknadsföringsförbud samt förbud mot rökning på offentliga platser. Trots detta tycker inte WHO att dagens regelverk är strikt nog och föreslår en rad nya regleringar. Det finns i dag ett strikt regelverk då tobaken är en unik produkt som medför en rad risker för människor. Det centrala är därför att konsumenter uppfyller ålderskrav, och är informerade om riskerna.
All den tobak som säljs utanför regelverket blir tillgänglig för minderåriga. Man kan inte föreslå förbud och regleringar som WHO utan att vara redo att ta de konsekvenser som kommer med det. Var åttonde cigarett som röks i Sverige i dag är illegal och säljs öppet i butiker runt om i hela Sverige.
Jag provade själv i veckan att ta ett varv runt ett par butiker i närheten av Riksdagen och Rosenbad, ironiskt nog källan till alla dessa regleringar, och kunde mycket enkelt köpa billig olaglig tobak.
Att inrätta strikta regelverk som inte efterlevs öppnar upp för en parallell okontrollerad marknad som är både skadligt för människors hälsa. Smugglade piratcigaretter innehåller 160 procent mer tjära, 80 procent mer nikotin, 133 procent mer kolmonoxid och fem gånger mer kadmium än vanliga cigaretter.
När tobaken nu uppmärksammas på en egen dag är det förvånande att problematiken med illegala cigaretter inte uppmärksammas. Istället vill WHO att ännu hårdare regleringar mot tobaken införs och förespråkar bland annat förbud mot snus, höga skatteökningar, förbud mot att visa tobak i butiker och till och med att frånta tobaksföretagen deras varumärken.
Skräddarsydda kurser i ämnen som intresserar och engagerar både kropp och själ.
Det är svårt att förstå vad WHO tror kommer förbättras av att inrätta ännu fler förbud när inte ens dagens kan upprätthållas. Det är också svårt att se hur den svenska folkhälsan kommer att bli bättre av att snuset förbjuds då Sverige har bland världens lägst tobaksrelaterade sjukdomar tack vare snuset.
Det är inte bara enskildas hälsa som blir lidande till följd av WHO:s förbudsmani utan samhället i stort. Enligt Tullverket så är smuggelcigaretter är en stor finansieringskälla för den organiserade brottsligheten och finansierar både trafficking och vapenhandel. Branschorganisationen Svensk servicehandel och Fast Food som samlar butiksägare över hela Sverige, rapporterar att deras medlemmar både förlorar intäkter och utsätts för hot av ligor som säljer illegala cigaretter. De har fått nog och har tagit initiativ till att uppmärksamma den illegala tobaken under kampanjen "World No Illegal Tobacco Day".
Precis som i USA under 1920-talet visade förbudsivern att man får motsatta och oönskvärda effekter med allt från maffia till ökad dödlighet för brukare. Det är inte mycket begärt att WHO för en gång skull skulle dra lärdomar från historien och verkligheten.
Med tanke på de konsekvenser som WHO:s förslag medför är det svårt som riksdagsledamot att stödja det folkhälsojippo som anordnas. Istället kommer jag i år att stödja handelns initiativ och hoppas att de folkhälsogrupper som står bakom WHO:s kampanj tar sig en funderare över hur deras folkhälsofascism ökar tillgängligheten på cigaretter för barn och finansierar kriminella grupper.
HANIF BALI (M).
riksdagsledamot Stockholms län.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
