Många fler måste reagera.
FADIME ÄR död. Hon fick bara 26 år. Hon var omvittnat stark. Hon visste vad hon ville och hon hade mod att gå dit hjärtat ledde henne. Men hon var kvinna. Det kostade henne livet.
Mordet på Fadime är grymt, förfärligt och oerhört tragiskt.
Sorg och chock färgar debatten. Men det är viktigt att vi inte trasslar till begreppen. Mord är mord. Varje mord är fullständigt oacceptabelt. Det är den yttersta formen av kränkning. Någon har satt sig över en annan människas grundläggande och självklara rätt till liv. Låt oss minnas henne för den hon var och det hon vågade.
Fadime hade precis som alla andra människor – kvinnor som män – rätt att leva. Hon hade dessutom rätt till sitt eget liv, rätt att leva det i frihet – utan tvång. Det är en mänsklig rättighet som tillkommer alla människor. Snart sagt alla länder har genom FN:s konventioner förbundit sig att garantera den. Det håller inte att hänvisa till kultur, religion eller tradition – inga skäl är godtagbara.
Fadime var inte ensam. Vi vet inte hur många unga kvinnor i Sverige som lever under samma slags patriarkala förtryck som Fadime gjorde. Men de finns där. De lever i en vardag av ofrihet, tvång, hot eller våld.
Detta får aldrig accepteras. Ingen har rätten att med våld styra en annan människas livsval. Det är ett brott och så måste samhället reagera.
Regeringen har arbetat med de här frågorna i flera år på olika sätt. Men det är inget enkelt problem. Det krävs att många hjälps åt.
Det handlar inte bara om lagar. Vi har en tydlig lagstiftning som vi kan förtydliga ytterligare om så krävs. Just nu förändrar vi lagen om giftermål så att 18-årsgräns gäller för alla som lever i Sverige. Vi stärker också skyddet för vittnen och utökar reglerna om besöksförbud.
Insatser görs och måste göras inom skola, omsorg, polis och socialtjänst. De måste rikta sig direkt till kvinnorna och flickorna, men lika viktigt är att långsiktiga insatser riktas mot män och pojkar. Bakom mordet på Fadime finns begrepp som heder och urgamla traditioner. Det är en problematik vi behöver förstå för att kunna förhindra att fler kvinnor drabbas av Fadimes öde. Bristande kunskap riskerar att leda till att kvinnornas berättelser om hot och våld inte tas på tillräckligt allvar. Regeringen kommer att ytterligare öka utbildnings- och informationsinsatserna.
NU ÖKAR sysselsättningen också bland de grupper som länge stått utanför arbetsmarknaden, däribland många invandrare. Det är en mycket positiv utveckling. Med steget in på arbetsmarknaden följer inte bara tillfredsställelsen över att ha ett arbete och en försörjning utan också nya sociala relationer – tillfällen till mänskliga möten där åsikter, normer och värderingar kan brytas mot andras.
Det är svårt att säga ifrån och ta avstånd när omgivningen är ogillande och grupptrycket klämmer åt. Det vet de som engagerat sig i kampen mot strukturellt kvinnoförtryck i Sverige. Det kan många invandrare som lyckats förena det goda hos sin egen kultur med den svenska intyga. Men vi måste våga lägga oss i. Vi måste våga protestera. Det krävs att många fler reagerar – i vanliga vardagssituationer, i mötet människor emellan.
På invandrarorganisationer och landsmän till de utsatta kvinnorna vilar ett tungt ansvar. De har möjligheten att nå fram till de enskilda familjerna och bryta förtrycket.
Fadime blev genom sitt mod och sitt engagemang en förebild för många – unga och gamla, kvinnor och män, invandrare och svenskar. Det hon gjort kan inte tas ifrån henne. Som förebild kommer hon att fortsätta leva. Låt oss minnas henne för den hon var och det hon vågade. Det är hon värd.
Göran Persson (statsminister).
