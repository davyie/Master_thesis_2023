Kasta inte bort kunskap om Sveriges växter.
Ett beslut av Nordiska museet innebär att forskningen och ansvaret för det gröna kulturarvet plötsligt slängs överbord. Vi hoppas att beslutet ändras snarast, skriver representanter för Kålrotsakademien.
Det gröna kulturarvet i form av grönsaker, rotfrukter, frukt, bär och spannmål har inte bara ett kulturellt, historiskt och gastronomiskt värde. Det handlar också om vårt livsmedelssystems resiliens och en kommersiell potential för nya produkter i lant- och trädgårdsbruk. Men Nordiska museet, som i årtionden varit drivande i dessa frågor, avvecklar nu forskning och bevarandearbete av kulturväxter.
Det här är en argumenterande text med syfte att påverka. Åsikterna som uttrycks är skribentens egna.
Vem hade bara för några år sedan kunnat ana att Carlsberglandet Sverige skulle vara platsen för en mångfald av spännande mikrobryggerier? Under ett par decennier har antalet bryggerier ökat från ett 20-tal till över 300 stycken. På samma sätt var det nog ingen som hade sett framför sig att intresset för svensk humle skulle väckas till liv igen, drivet av intresset för lokala ölsorter. Efter att under lång tid ha varit en slumrande prydnadsväxt i trädgårdar, har i dag de första kommersiella odlingarna av svensk humle etablerats tack vare den forskning som bedrivits av Nordiska museet på Sveriges lantbruksmuseum, Julita gård i Sörmland.
Julita lyder under stiftelsen Nordiska museet, ett av de första museerna i världen som arbetar med bevarande av det levande kulturarvet. Under decennier har Julita varit "hem" för den svenska odlade mångfalden. Verksamheten startades på 1980-talet av museets dåvarande styresman Sune Zachrisson, som insåg att Sverige hade missat att bevara och berätta om det odlade kulturarvet. Hans första insats blev att etablera ett omfattande arbete kring äppelsorter. På Julita bedrivs även omfattande forskning och bevarandeinsatser för andra kulturväxter, som humle, äldre sorters spannmål, köksväxter och pioner. Flera av dessa grödor har, liksom humlen, fått ett nyvaknat intresse. Det gäller exempelvis gråärt, potatislök och kålrot – växter som för något årtionde sedan var helt bortglömda. Museet har, till skillnad från exempelvis universitet, kunnat bedriva ett långsiktigt kontinuerligt arbete. Det har varit en nyckel till framgångarna.
I år har Nordiska museet fattat beslut att upphöra med det nationella bevarandearbetet och bemanningen av de intendenttjänster med inriktning på bevarande av odlad mångfald som funnits. Det innebär i klartext att museets forskning och ansvar för det gröna kulturarvet plötsligt slängs överbord. Ingen ny huvudman har utsetts eller föreslagits. Det här är oerhört allvarligt och ett stort hot mot bevarandet av och kunskapen om den odlade mångfalden.
Under året har sju av riksdagspartierna fattat ett beslut om en nationell livsmedelsstrategi med syfte att öka den svenska livsmedelsproduktionen. Att utarma kompetensen om kulturväxter på Julita kan inte ligga i linje med detta politiska mål, särskilt inte som många av de nya livsmedelsföretag som har växt fram under senare år, visar ett praktiskt intresse för just de äldre kultursorterna.
Men det gröna kulturarvet är viktigare än så. I ett förändrat klimat kommer tillgången till en bred biologisk mångfald vara livsavgörande. Vi har helt enkelt inte råd att låta ännu fler odlade arter och sorter gå till spillo. Eller för att uttrycka det med Nordiska museets egna ord på dess hemsida: "Det levande kulturarvet är förutsättningen för hela vår civilisation. Genbanker och kulturhistoria är oskiljaktiga.".
Skräddarsydda kurser i ämnen som intresserar och engagerar både kropp och själ.
Vi hoppas att Nordiska museet kommer ihåg vad man själv har skrivit och att man snarast ändrar sitt beslut.
För Kålrotsakademien:.
Hans Næss.
preses, företagare hållbar matproduktion.
Martin Ragnar.
sekreterare, forskare, författare.
Inger Olausson.
kassör, forskare, universitetslektor Göteborgs universitet.
Anna Lind Levin.
kommunikationsansvarig, kommunikationsexpert mat/råvaror.
Fotnot: Kålrotsakademien är akademien för främjande av den svenska matens kulturarv.
Följ debatten och kommentera artikeln på Facebook: www.facebook.com/svdopinion/.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
