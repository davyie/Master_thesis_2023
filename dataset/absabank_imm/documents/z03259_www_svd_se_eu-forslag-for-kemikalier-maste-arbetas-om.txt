EU-förslag för kemikalier måste arbetas om.
Hormonstörande ämnen är farliga för hälsan. EU:s nya förslag på listning av ämnen är otillräckligt och bör skickas tillbaka för omarbetning. Vi kommer att arbeta för att lagstiftningen skärps, skriver S-politikerna Åsa Westlund och Jytte Guteland.
Efter en lång tids förhalning är frågan om hur vi skyddar oss mot hormonstörande ämnen åter uppe på EU-kommissionens bord. På SvD Debatt 14/7 skriver Christina Rudén och Laura Vandenberg om hormonstörande ämnens effekter och att det faktiskt finns metoder för att riskbedöma ämnena. Det är viktigt att dessa används i lagstiftningsarbetet.
Det här är en argumenterande text med syfte att påverka. Åsikterna som uttrycks är skribentens egna.
Vi, undertecknare, har länge kämpat i motvind för att få till lagstiftning kring hormonstörande ämnen. Nu, efter starka påtryckningar från svensk sida, ser vi äntligen att kommissionen agerar. Det är viktigt. För konsekvenserna är alltför allvarliga för att blunda för. Kemikalieinspektionen har upprepade gånger konstaterat att hormonstörande ämnen kan orsaka cancer, påverka ämnesomsättningen och förmågan att få barn.
För alla dem som drabbas av sjukdom kan lidandet förstås inte mätas i pengar. Men samhällets kostnader för det ökade vårdbehovet är ändå ett ytterligare argument att skynda på arbetet för en bättre lagstiftning. Sammantaget beräknas kostnader för hormonstörande ämnens effekter på människors hälsa i Europa vara minst 157 miljarder euro årligen.
Nyligen presenterades en internationell studie som beräknar att över 145 000 kvinnor i Europa lider av Endometrios och 57 000 av livmodersmyom, på grund av två grupper av hormonstörande ämnen. Endometrios är en mycket smärtsam sjukdom som drabbar kvinnor och kan leda till svårigheter att bli gravid. Även myom kan orsaka smärta, obehag och ofrivillig barnlöshet. Samhällets kostnader för dessa sjukdomsfall beräknas till 1,4 miljarder euro årligen.
Ingen kan helt undvika hormonstörande ämnen – vi får i oss dem på många olika sätt, till exempel genom dammet vi andas in, maten vi äter och hudkrämen vi använder. Det är därför viktigt med ett regelverk som ger oss ett starkt skydd mot farliga ämnen.
För att regelverket ska bli bra krävs en tydlig definition av vilka ämnen som är hormonstörande. Därför skulle EU-kommissionen för länge sedan ha presenterat vetenskapliga kriterier för hormonstörande ämnen. Intensiv lobbying från plast- och kemiföretagen i Europa har fått kommissionen att dra det hela i långbänk. Men nyligen presenterade kommissionen till slut sitt förslag på kriterier. Tyvärr innebär förslaget att man frångår försiktighetsprincipen som ska gälla i all miljölagstiftning. Beviskraven för att ämnena ska ha en skadlig effekt är så höga att det riskerar att bli omöjligt att förebygga skador på människa och miljö. Detta eftersom kriterierna inte alls tar höjd för att den skadliga effekten av ett hormonstörande ämne kan visa sig först decennier senare. Dessutom finns det oroande indikationer på att de vanligt förekommande hormonstörande ämnen som finns i exempelvis kosmetiska produkter eller mjukgörande plaster inte kommer regleras.
Skräddarsydda kurser i ämnen som intresserar och engagerar både kropp och själ.
För att EU-kommissionens förslag ska träda i kraft måste det först godkännas av Europaparlamentet och EU-ländernas experter.
Vi ser stora risker med att godkänna ett regelverk som inte ger tillräckligt skydd för människors hälsa och naturen. Därför bör kommissionens förslag skickas tillbaka för omarbetning. Vi kommer i den process som nu stundar arbeta för att lagstiftningen istället skärps så att de kriterier som ska avgöra vad som är hormonstörande är i enlighet med försiktighetsprincipen och den vetenskapliga forskningen. Det är avgörande för att lagstiftningen ska kunna skydda människor och natur från skadliga kemikalier.
Åsa Westlund (S).
riksdagsledamot.
Jytte Guteland (S).
Europaparlamentariker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
