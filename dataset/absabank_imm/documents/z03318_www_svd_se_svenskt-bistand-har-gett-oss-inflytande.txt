Lövin: Svenskt bistånd har gett oss inflytande.
Regeringen har satt ett tak på att max 30 procent av biståndet ska gå till att finansiera flyktingmottagande i Sverige. Även i exceptionella tider värnar vi biståndet och det är avgörande att göra rätt prioriteringar, skriver biståndsminister Isabella Lövin (MP).
Samtidigt som vår omvärld slits sönder av ökande antal krig och konflikter lyckades världens ledare under helgen enas om ett klimatavtal med kraftigt höjda ambitioner för att rädda planeten från de värsta konsekvenserna av global uppvärmning, konsekvenser som skulle driva hundratals miljoner människor in i fattigdom.
Det här är en argumenterande text med syfte att påverka. Åsikterna som uttrycks är skribentens egna.
Detta ger hopp i en annars svår tid. Sverige spelade en central roll i klimatförhandlingarnas slutskede, genom flera viktiga medlaruppdrag. Att vi fick dessa förtroendeuppdrag är mycket en följd av att vi ses som en pålitlig biståndsgivare och partner till fattiga länder. Svenskt bistånd gör skillnad, det har gett oss inflytande internationellt.
Svenskt bistånd gör skillnad, det har gett oss inflytande internationellt.
Det har också ett brett och välförtjänt stöd i samhället vilket blev tydligt i samband med höstens intensiva debatt om eventuella biståndsnedskärningar. Därför är måndagens riksdagsdebatt om biståndsbudgeten så angelägen.
Sverige har i år tagit emot fler flyktingar än någonsin i modern tid. Samtidigt fortsätter vi att vara en av de mest generösa biståndsgivarna i världen. Regeringen sätter nu ett tak på att max 30 procent av biståndet ska gå till att finansiera flyktingmottagande i Sverige.
Detta visar att regeringen även i exceptionella tider då budgeten är ansträngd värnar biståndet. Utan detta tak skulle över hälften av biståndet enligt nuvarande avräkningsmodell kunna gå till kostnader för flyktingmottagande i Sverige nästa år.
Regeringen står också fast vid målet att en procent av bruttonationalinkomsten, (BNI), ska gå till att bekämpa fattigdom och förtryck. Detta står tyvärr i kontrast till trenden internationellt där alltfler givare drar ner.
**Med begränsade resurser **måste vi prioritera, orientera oss i en föränderlig omvärld och rikta biståndet dit det behövs som mest. Jag vågar påstå att biståndet aldrig tidigare har varit viktigare än nu. Regeringen ser fyra områden där Sverige gör skillnad, och där förstärkta insatser behövs. För det första när det gäller humanitär nödhjälp. Aldrig tidigare har fler människor varit i behov av nödhjälp. Behoven har fördubblats på fem år och FN:s appeller för så kallat humanitärt stöd är endast uppfyllda till hälften i år. Antalet krig och konflikter ökar efter årtionden av nedgång och rekordmånga människor har tvingats fly sina hem.
För att möta dessa utmaningar stärker vi arbetet på en rad områden 2016. Regeringen tar initiativ till en ny femårig strategi för det humanitära arbetet som speglar dagens växande behov och även synliggör kvinnors och flickors situation som idag alltför ofta negligeras i det internationella humanitära arbetet.
Vi höjer anslagen till FN:s flyktingkommissariat, UNHCR, och andra organisationer som jobbar på plats för att hjälpa människor i närområden och vi driver på för ett mer effektivt FN inför det världstoppmöte om humanitära frågor som äger rum i Istanbul i maj 2016. För det andra, och ännu viktigare, måste vi komma åt grundorsakerna till att människor tvingas fly. Andelen fattiga människor i konfliktdrabbade eller så kallade sviktande stater ökar. Idag lever över 1,5 miljarder människor med våldet och otryggheten in på huden, samtidigt som utrymmet för demokratiska krafter minskar i land efter land och förtrycket mot kvinnor ökar under och efter konflikter.
Därför framhåller vi freds- och statsbyggande med starkt fokus på institutionsbyggande och inkluderande, legitim politik som bygger på demokratiska principer med respekt för mänskliga rättigheter.
Sida har redan fått i uppdrag att inkludera ett konfliktförebyggande perspektiv i allt bistånd, och nu ger vi myndigheten ett ytterligare uppdrag att se över hur biståndet bättre ska kunna förebygga väpnade konflikter och kriser och i april komma med konkreta förslag.
För det tredje är bristen på jämställdhet ett av de områden där behoven är som mest skriande, och där svenskt bistånd sedan lång tid gör avgörande skillnad. Tillgång till skolgång för flickor och rätten till sexuell och reproduktiv hälsa och rättigheter (SRHR) är i allra högsta grad en kamp som fortfarande förs i många länder.
Flickor gifts bort i tidig ålder, berövas rätten till skolgång, könsstympas och tvingas bli mödrar när de själva är knappt mer än barn. Detta permanentar fattigdom och hindrar stora delar av jordens befolkning från att bidra med sin fulla kapacitet och till att lyfta världen ur fattigdom. Inte alla givarländer erkänner SRHR som en viktig fråga, och Sverige har i detta sammanhang en nyckelroll. Sist men inte minst: Klimatfrågan. Den är tätt sammanlänkad med frågor om hållbar matproduktion, vatten och energiförsörjning och därmed också med frågan om fattigdomsbekämpning, och fred och säkerhet. Klimatförändringarna sätter ytterligare press på redan utsatta länder och riskerar att blåsa upp och förvärra oroligheter. Världens ledare tog ett avgörande steg i helgen genom att enas om ett globalt klimatavtal, men för att avtalet ska vara värt något måste det också omsättas i handling.
Pengar måste flöda till det rena och förnybara, inte till det bruna, fossila. Vi ökar därför kraftigt våra ambitioner att stödja de fattiga länderna att investera i ren energi, vilket kan ge en revolutionerande utveckling för de allra fattigaste i avlägsna byar och samhällen. Hela 1, 3 miljarder människor på jorden har idag inte tillgång till elektricitet överhuvudtaget!.
Genom initiativet Power Africa kommer Sverige att bidra med energilösningar i småskalig, förnybar energi till ett värde av en miljard dollar till 2020. Vi ger också ett kapitaltillskott på 400 miljoner till Swedfund att börja arbeta med förnybar energi och vi är bland de största givarna till Gröna klimatfonden, Anpassningsfonden och Fonden för de minst utvecklade länderna för att hjälpa de fattigaste göra ett grodhopp in i framtiden med hjälp av anpassning och förnybar energi.
Samtidigt vet vi att internationella finansiella institutioner som Världsbanken och andra under många år investerat mångmiljardbelopp i fossil energi. Detta är naturligtvis inte hållbart när nu världen siktar på att minimera uppvärmningen till 1, 5 grader.
Därför har regeringen tagit fram en ny plan för att styra om investeringarna i alla internationella finansiella institutioner för att man ska anta ambitiösa och tidssatta mål för att öka andelen förnybar energi. När de internationella finansieringsinstitutionerna beslutar om nya energiprojekt ska förnybart vara förstahandsvalet.
Detta handlar om enorma summor pengar. Bara Världsbanken lånade under 2014 ut 9,5 miljarder US dollar till energiprojekt globalt. Att styra om dessa investeringar till förnybart skulle få enormt positiva effekter för klimatarbetet i världen.
Att styra om dessa investeringar till förnybart skulle få enormt positiva effekter för klimatarbetet i världen.
Förändring är möjlig när världen lyckas samla sina krafter. Biståndet är inte allena saliggörande – men det spelar en viktig strategisk roll. Och svenskt bistånd håller världsklass, inte minst tack vare det breda engagemanget från civilsamhällsorganisationer, fackföreningar, religiösa samfund, kommuner och enskilda svenskar som vill göra världen lite bättre.
Jag är oerhört glad för detta engagemang, och är övertygad om att genom att vi tydligare inriktar vårt arbete på dessa strategiska områden, kommer svenskt bistånd bli ännu viktigare och mer relevant i en värld som rör sig ständigt snabbare. Isabella Lövin (MP).
biståndsminister.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
