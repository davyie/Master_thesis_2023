Stoppa slit- och slängmentaliteten med it-utrustning.
Kommuner, myndigheter och företag skrotar stora volymer it-utrustning trots att den skulle kunna användas i ytterligare många år. Det handlar om ett enormt resursslöseri som även påverkar miljön negativt.
Det här är en argumenterande text med syfte att påverka. Åsikterna som uttrycks är skribentens egna.
EU:s WEEE-direktiv för hantering av uttjänta elprodukter (datorer, mobiler, tv-skärmar etc) slår tydligt fast att återanvändning alltid går före återvinning i den så kallade avfallshierarkin. Men verkligheten ser inte alls ut så.
Förra året skrotades ungefär 550 000 datorer och skärmar i Sverige, enligt statistik från det nationella insamlingssystemet El-Kretsen.
Minst hälften av dessa produkter skulle kunna ha återanvänts. Om dessa datoreri stället hade gått vidare till återanvändning hade de betingat ett andrahandsvärde på totalt 140 miljoner kronor. Nu kastas pengarna i sjön, helt i onödan.
Detta slöseri diskuteras knappt alls i samhället. Däremot pratas det mycket om insamling av tidningar och burkar. Det är naturligtvis också viktiga frågor, men pantburkar är bara en liten del av resan mot ett hållbart samhälle.
Vi gjorde nyligen en undersökning bland it-chefer på 100 svenska kommuner och börsföretag för att ta reda på hur de hanterar den utrustning som fasas ut. Resultatet visar på en utbredd slit- och slängmentalitet.
Skräddarsydda kurser i ämnen som intresserar och engagerar både kropp och själ.
78 procent av kommunerna och de offentliga organisationerna – och 96 procent av företagen – byter ut sina datorer vart tredje eller fjärde år. Nästan hälften av kommunerna skickar därefter datorerna till skroten eller gömmer undan utrustningen i förråd. Det sker slentrianmässigt, trots att datorerna skulle kunna användas i ytterligare tre-fyra år.
En central fråga är varför detta slöseri fortgår? Till stor del beror det på okunskap om hur man går tillväga för att återanvända datorer och om att utrustningen har ett värde på andrahandsmarknaden. Ett annat skäl är nog tyvärr bekvämlighet, det är enkelt att skicka iväg allt till skroten.
Miljöminister Lena Ek borde genomföra konkreta åtgärder för att minska resursslöseriet med it-utrustning och andra elprodukter. Första steget bör vara att öka kunskapen om hur begagnade produkter ska hanteras inom stat, kommun och privat sektor. Det minsta man kan begära är att kommuner och myndigheter föregår med gott exempel.
HENRIK NILSSON.
grundare av och styrelseordförande i Inrego.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
