Nitz svar är oroande och polariserande.
SLUTREPLIK. Jag är glad att polisförbundets ordförande Lena Nitz och jag trots allt verkar vara överens. Det är så jag tolkar svaret på mitt debattinlägg eftersom Nitz väljer att använda mina argument som sina egna i sin text.
Det skulle också kunna tolkas som ohederligt. På samma sätt som det är ohederligt att inte förhålla sig till den befintliga lönestatistik som faktiskt finns tillgänglig. Den som enligt fackförbundet ST visar att civila utredare tjänar i genomsnitt 3 000 kronor mindre i månaden jämfört med sina poliskollegor.
Att då ta ett exempel på en civil som fått en lön på 39 000 kronor är inte att förhålla sig till fakta utan verkar mer handla om att polarisera. Som en parentes kan det nämnas att de civila specialister som anställdes 2012 i Stockholm i genomsnitt fick 27 000 kronor, alltså ganska så långt ifrån de 39 000 som Nitz tar som exempel.
Det som gör mig mest förvånad och besviken är trots allt hur Nitz väljer att argumentera och kommunicera. Som förbundsordförande så borde ju feedback, som handlar om att poliser bör få både mer betalt och en bättre arbetsmiljö, välkomnas.
I stället är svaret från Nitz att det är jag som står för splittringen. Det oroar mig att Nitz inte ser konsekvenserna av att ställa två yrkeskategorier mot varandra. Två kårer som arbetar inom samma myndighet och vars arbete ofta är beroende av varandra. Att inte förstå att det skapar polarisering är oroande.
Jag hoppas verkligen att både Nitz och de i polisforum som kritiserar min artikel faktiskt läser den. Det eftersom jag tydliggör att arbetet ska värderas både i uppskattning och i lönekuvertet. Polisen kommer inte kunna bli den myndighet som når upp till de krav som ställs om inte både kompetens och medarbetares erfarenhet tas tillvara.
Att då ställa kollegor mot varandra istället för att ställa krav på arbetsgivaren förlorar både myndighet, anställda, förbundet och främst allmänheten på.
Nina Rung, kriminolog och tidigare civil specialist inom polisen.
Häng med i debatten och kommentera artikeln – följ  Debatt på Facebook.
