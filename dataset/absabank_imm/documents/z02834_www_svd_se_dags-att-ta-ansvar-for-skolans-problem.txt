Dags att ta ansvar för skolans problem.
De aktiebolag som i dag driver skolor ska under en övergångsperiod ges möjlighet att omvandlas till SVB-bolag eller motsvarande, om inte ska tillståndet dras tillbaka.Jonas SjöstedtRossana Dinamarca.
Det här är en argumenterande text med syfte att påverka. Åsikterna som uttrycks är skribentens egna.
Kunskapsresultaten i den svenska skolan sjunker. Allt fler forskare och experter pekar ut att den grundläggande orsaken till detta är det omfattande experiment som skolan utsatts för under 20 år. Nu senast kommer kritiken från Kungl. Vetenskapsakademiens arbetsgrupp Framtidens skola (Brännpunkt27/3). Den borgerliga skolpolitik som genomfördes i början av 90-talet är ett katastrofalt misslyckande, som har drabbat en hel generation av barn. Det är nu dags att utbildningsminister Jan Björklund tar ansvar för denna politik som han och hans föregångare genomfört.
Björklund brukar säga att det tar lång tid att förändra skolan. Det är sant. Men när vi nu tydligt kan se att hans politik har gett sämre resultat, ökad segregation och minskad jämlikhet är det dags att påbörja en ordentlig förändring av skolpolitiken.
Den svenska skolan har behov av flera reformer. Den mest akuta gäller att sätta stopp för de privata företagens vinstuttag från skolan. Här är det tydligt att vi måste göra ett val. Antingen fortsätter vi på den nu inslagna vägen med kommersiella intressen och sämre resultat, eller så ändrar vi inriktning och prioriterar kunskap och elevernas behov.
Vänsterpartiet är det parti som har varit mest konstruktiva i att hitta lösningar för att på riktigt stoppa vinstintresset. Vi vill att Skolinspektionen ska kräva att bolag som ansöker om tillstånd att starta en ny skola ska vara så kallade SVB-bolag (aktiebolag med särskild vinstutdelningsbegränsning), eller motsvarande. Den mycket begränsade utdelning som denna bolagsform tillåter till ägarna motsvarar på sin höjd bankränta. För de som är intresserade av att göra vinster är SVB-bolag därför ingenting att ägna sig åt. Men de fungerar bra om man vill garantera att skattepengarna går till det de är ämnade för, nämligen eleverna och skolan. Bolagsformen sätter även stopp för riskkapitalbolagens metoder att utan vanligt vinstuttag ändå slussa ut skattemedel från verksamheten.
De aktiebolag som i dag driver skolor ska under en övergångsperiod ges möjlighet att omvandlas till SVB-bolag eller motsvarande, om inte ska tillståndet dras tillbaka.
Skräddarsydda kurser i ämnen som intresserar och engagerar både kropp och själ.
Våra förslag skulle innebära att vi inom några år har en skola där elevernas utbildning alltid står i centrum, inte vinster åt bolagsägarna. Samtidigt ser vi att detta måste kompletteras med en satsning på fler lärare. Vi har i vår budget medel för 6000 fler lärare till svensk skola. Så kan fler elever klara målen och skolan bli mer likvärdig.
Det måste vara slut på experimenten i skolan. Det är dags att möta verkligheten och bygga framtidens kunskapsskola på de fakta och forskning som faktiskt finns i dag.
JONAS SJÖSTEDT.
partiledare Vänsterpartiet.
ROSSANA DINAMARCA.
utbildningspolitisk talesperson Vänsterpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
