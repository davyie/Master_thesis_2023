Vågar Mona Sahlin säga sanningen?
Ibland kan jag inte låta bli att tänka på de gamla diktaturerna i öststaterna när jag ser hur flera av riksdagspartierna hanterar vår demokrati. Det handlar om allt från toppstyrningen av partierna och urusel intern demokrati till hur de tacklar politiska motståndare som inte är rumsrena. Jag tänker givetvis på Sverigedemokraterna. I flera år har partiet mötts med total tystnad, andra partier i kommuner runt i landet har vägrat samarbeta med dem trots att de fått sina mandat av folk i ett allmänt val.
Men nu har en form av glasnost inträffat åtminstone inom socialdemokratin. 140 personer har samlats i helgen för att fundera över hur Sverigedemokraterna ska bemötas. Beslutet blev att partiet nu tänker ta debatten.
Äntligen! Kan det möjligtvis också vara så att socialdemokraterna tar problemen på allvar och talar med de människor som känner sig orättvist behandlade och skyller försämringarna på invandrarna. Står partiet för sin förda politik under 90-talet som innebar att klyftorna ökade? Försämringarna har ingenting med med flyktingar eller invandring att göra. De ökade orättvisorna bottnar i en medveten ekonomisk politik som förändrat folkhemmet.
Vågar Mona Sahlin säga sanningen om hur samhällssolidariteten uppluckrades?.
Lotta Gröning.
