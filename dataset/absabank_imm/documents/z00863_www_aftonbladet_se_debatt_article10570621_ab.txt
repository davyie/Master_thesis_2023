Ni är också populister.
Snarare tom och verkningslös. Ett enkelt marknadsföringstrick för att locka väljare.
När folkpartiet vill utvisa utländska medborgare som dömts till mer än två års fängelse ökar väljarstödet, trots att det i verkligheten är ett slag i luften. De allra flesta som begår grövre brott utvisas redan.
Folkpartiet har lagt ett symbolförslag, som är lättare att leverera och förstå än att hantera det verkliga problemet: den ökande ungdomsbrottsligheten i svenska problemområden.
Här begås procentuellt sett katastrofalt många brott, som inte bara är ett problem idag, utan kommer att få följder långt in i framtiden. Dessa problemområden skapades i början av 90-talet av politiker som förde en så kallad ”human” flyktingpolitik. Den var inte human mot någon eller något annat än det egna politiska samvetet.
Folkpartiet har ägnat sig åt fler taktiska marknadsföringstrick på senare tid. Språktest för invandrare var ännu ett förslag som man visste skulle tilltala opinionen.
Genom att göra denna ganska marginella fråga stor gav man intrycket att man stod för hårdare tag i invandrarfrågor.
Enligt precis samma princip rönte Junilistan stora framgångar i EMU-valet. Att det var medlemskapet i EMU det handlade om blandades av svenska folket ihop med själva EU-medlemskapet, som Junilistan faktiskt stöder.
Gudrun Schyman gör likadant och säger sig företräda kvinnor i största allmänhet genom att starta ett hårdfört krig mellan könen.
Folkpartiet och Junilistan, liksom Gudrun Schyman, utnyttjar och tillfredställer enbart en allmän missnöjesyttring.
Media agerar villigt budbärare och hjälper partierna att få ut önskat budskap utan att klargöra att det bara handlar om viljan att tillskansa sej makt. Viljan att lösa de verkliga problemen lyser med sin frånvaro.
Från min egen roll som ägare till ett av de två svenska skivbolagen av någon storlek i landet har jag också kunnat notera att efter Ulrika Messings katastrofala uppmuntran till nedladdning av musik fortsätter. Centern, miljöpartiet och socialdemokraterna stryker tjuvarna medhårs. Och det är ju solklart varför, de som laddar ner musik är en enorm väljargrupp.
De flesta partier idag säger sig måna om de svenska småföretagen, men det är inget man ser av när det verkligen gäller. Då omhuldas främst de stora. Trots att det är de som ofta drar från landet när det passar dem bättre.
Ingen vill se problemet att allt färre har jobb och att allt fler lever på bidrag. I stället fortsätter man detta eviga bollande av kostnader mellan olika fack i den allmänna plånboken.
Den faktiska arbetslösheten i Sverige är över 20 procent. Inför nästa val har Pär Nuder uttalat som mål att pressa tillbaka den öppna arbetslösheten till 4 procent, mest genom att fördela mer pengar till kommun och landsting.
Det borde ju egentligen vara en självklarhet att inte säga upp en enda människa från kommun och landsting, vars lön bekostas av det gemensamma, så länge landet har hög arbetslöshet.
Men återigen får vi signalpolitik utan rim och reson, denna gång riktad mot den så kallade marknaden i form av investerare och börser.
Marknadsföring och åter marknadsföring?Samhällsekonomiskt har egentligen ingenting förändrats vare sig till eller från.
Den enskilda individen kallas bara vid olika namn; arbetslös blir förtidspensionär och så hyfsas siffrorna till i statistiken.
Och mitt i allt detta ser vi den ultimata marknadsföraren: moderaternas Fredrik Reinfeldt.
Ännu en populist som anpassar ytan för att få så många röster som möjligt. Sveriges politiska partier har verkligen lärt sig att slagkraftiga slogans och karismatiska ledare är vad som behövs för att ta makten.
Det väsentliga är inte att föra Sverige framåt, utan att erövra makt genom att lura svenska folket att det görs mer än vad som verkligen är sant.
Andra artiklar.
Tidigare artiklar.
Bert Karlsson.
