”De rödgröna är lugna och samspelta”.
Helhetsintryck:.
Det är lugna och samspelta, det märks att Sahlin är huvudpersonen. De är lugna och tydliga och svarar på alla frågorna. De är samspelta trots att utfrågarna ibland försökte spela ut dem mot varandra. De rödgröna var ikväll överens om att de inte var överens i vissa frågor, men till skillnad från 2006 visade de inte att det störde dem - det stärkte deras trovärdighet idag.
Styrkor:.
Sahlin: Sahlin inleder med att avfyra en serie bevingade ord; "Vi kan, vi vill, vi vet hur man gör". Hon stärker sin trovärdighet genom att hävda att hon inte hämtar kraft ur något gym utan ur världsläget; "Jag orkar, för att det finns så mycket orättvisor som jag vill få bort." Hennes röst och tempo passar till den retoriska linje hon håller idag - ett mer omsorgsfullt fokus; "Vi öppnar inte dörrar efter hur arbetsmarknaden ser ut utan efter hur världen ser ut". Malous försök till att avbryta stoppar Sahlin innan hon hinner säga första ordet med att lugnt säga "Nämen vänta" - väldigt skönt för oss som tittar. Hon nämner tittarna vid namn, det ger henne en folklig roll: "Vi har en politik som Bertil och andra kan lita på".
Eriksson: Även Eriksson har en del bevingade meningar; "Nu ska vi pratas vid, om vi tillsammans och framtiden - inte bara jag, här och nu!". Han vädjar till väljarnas känslor (patos) genom att argumentera för att inte bara tänka på sig själva och sänkta skatter utan också världsläget och medmänniskor. Han talar inte bara som MP:s språkrör utan som en person från landet: "Det är vi som bor i vischan - i skogen som behöver andra bränslen.".
Ohly: Ohly är ovanligt lugn och på glatt humör. Imponerande att han inte blir förbannad på Jihdes kommentar om Ohlys engagemang "Ja nu hände nåt, nu ser jag att du började vifta med händerna" säger Jidhe när Ohly precis haft en känslosam utläggning om barn som sjukskriver sig. En upprörd reaktion på det hade varit mänsklig, men Ohly svalde och höll sig lugn kanske för att han klurade på frieriet till sin sambo? När han inte gillar frågor så svarar han genom att ställa en retorisk fråga på till exempel burkafrågan i läraryrket; "Det skulle vara kul om mångfaldsbarometern ställde frågan, hur ofta har du sett det här problemet?".
För övrigt verkar det som att Ohly försöker balansera den vänsterpartist han var i utfrågningen i Svt, idag är han mer Rödgröna Ohly. Och även romantiska Ohly som vågar vara personlig och fria i slutet av utfrågningen!.
Svagheter.
Sahlin: Sahlin var stark i dag, det var svårt att hitta fallgropar. Den enda fallgropen är möjligen att Sahlin lagt till sig med den nya jargongen och retoriken så sent i valrörelsen, men även de som slutspurtar kan vinna lopp.
Eriksson: Är engagerad och yvig i gesterna, men långt ifrån så tydlig som Wetterstrand är.
Ohly: Idag var Ohly stark som Rödgrön ledare, men hans trovärdighet som vänsterpartiets ledare föll lite i skymundan. En balans däremellan är svår, men nödvändig.
Elaine Bergqvist.
