Alternativ behövs för att få bort rökningen.
Det är rökningen som sådan som skadar användaren och bidrar till höga ohälsotal. Därför pågår det en utfasning av cigaretten. För att klara övergången till ett rökfritt samhälle 2025 behöver vi underlätta för nya rökfria tobaksprodukter att nå ut till dem som med dagens alternativ inte skulle sluta att röka, skriver Claude Guiron, Phillip Morris Norden, i en slutreplik.
I stället för att välkomna alla sätt att nå ett rökfritt samhälle, avvisar Helen Stjerna, generalsekreterare för A Non Smoking Generation, idén om skademinimering på tobaksområdet (SvD Debatt 27/5). Utan att ange några sakskäl annat än att den bör sättas i ett kommersiellt sammanhang.
Det här är en argumenterande text med syfte att påverka. Åsikterna som uttrycks är skribentens egna.
Rökningen i Sverige minskar inte i den takt som vore önskvärt. Därför behöver vi fler alternativ än de som hittills stått till buds och det är här skademinimering genom rökfria produkter kommer in. Skademinimering riktar sig till de individer som med nuvarande åtgärder för att minska rökning inte slutar med cigaretter. Lika lite som sprututbytesprogram är ett hinder för andra åtgärder mot narkotika är rökfria alternativ ett hinder för att fortsätta det övriga arbetet med att begränsa rökningens skadeverkningar.
Non Smoking Generation spelar en viktig roll för att begränsa nikotinanvändning hos unga. E-cigaretter och andra nya tobaksprodukter innehåller nikotin och jag delar helt uppfattningen att barn och unga inte skall använda dessa produkter. Åldersgräns och marknadsföringsförbud mot minderåriga är därför riktiga åtgärder. Jag delar även uppfattningen att produkterna inte borde tillåtas att ha smaker som påminner om godis. Däremot är smaktillsatser som riktar sig till vuxna en nödvändighet om vuxna rökare, som annars skulle fortsätta att röka, ska vilja skifta till de rökfria alternativen.
Philip Morris ser gärna att det ställs höga krav på regleringen av nya rökfria tobaksprodukter. Vetenskaplig dokumentation av innehållets hälsorisker vid användning är i allra högsta grad ett rimligt sådant. Producenterna bör även redovisa i vilken utsträckning den nya produkten är attraktiv för icke rökare och före detta rökare. För att förmå fler av dem som annars skulle fortsätta att röka att skifta till rökfria alternativ behövs samverkan av olika insatser, vilket allt fler länder i övriga Europa har insett. Det är dags att prioritera rökfria tobaksvaror framför cigaretter och fokusera på att minimera rökningens skadeverkningar, På detta sätt når vi snabbare ett rökfritt Sverige.
Claude Guiron.
vetenskaplig direktör Phillip Morris Norden.
Skräddarsydda kurser i ämnen som intresserar och engagerar både kropp och själ.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
