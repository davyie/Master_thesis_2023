Nyanlända bör få stöd i fem till sju år.
För nyanlända flyktingar bidrar staten med ett etableringsstöd under två år. Men detta stöd bör istället gälla under fem till sju år, vilket är den tid som i praktiken krävs för att skaffa sig en egen försörjning, skriver riksdagsledamöterna Yilmaz Kerimo och Ingela Nylund Watz (S).
Ett fåtal av Sveriges kommuner bidrar till att upprätthålla Sveriges generösa flyktingpolitik.Yilmaz Kerimo och Ingela Nylund Watz.
Det här är en argumenterande text med syfte att påverka. Åsikterna som uttrycks är skribentens egna.
I Syrien råder det krig. Människor förföljs, torteras och mördas och ingen har kunnat undgå att situationen är fruktansvärd. Mot bakgrund av det enorma mänskliga lidande som situationen framkallat är det fullt förståeligt att flyktingströmmarna från landet kommer att öka och Sverige skall självfallet även fortsättningsvis ta ansvar och hjälpa människor att komma till trygghet.
Men för att mottagandet skall bli bra krävs att alla landets kommuner solidariskt ställer upp. Så är långt ifrån fallet idag och så har dessvärre inte varit fallet under mycket lång tid.
I Södertälje bor det 89 000 invånare och de senaste nio åren har kommunen tagit emot 9 000 flyktingar och anhöriginvandrare. Den absolut största delen av dessa nya Södertäljebor kommer från Irak. Södertälje tog ett oproportionellt stort ansvar för att möta flyktingvågen från Irak under 2000-talet, större än alla andra svenska kommuner, större än hela det ansvar som USA och Kanada tog gemensamt under en period! Vi är – och vill vara – en solidarisk kommun, men förutsätter också att andra kommuner tar sitt ansvar för att upprätthålla Sveriges generösa hållning! Den aktuella situationen i Syrien kommer nu att pröva solidariteten mellan Sveriges kommuner.
Under hösten har åter antalet asylsökande i Södertälje ökat markant och kommunen har nu flest asylsökande i landet. Om situationen fortsätter kommer den att bli snarlik den som uppstod när flyktingströmmarna var som störst från Irak.
Därför är vi tydliga med budskapet att det är en situation som Södertälje kommer att få det mycket svårt – för att inte säga omöjligt – att mäkta med. Här finns inga bostäder, arbetslösheten är mycket hög och situationen i skolorna mycket ansträngd – trots fantastiska insatser av engagerad personal.
Varje flykting som beviljas uppehållstillstånd ska självfallet få samma trygghet som omfattar alla i Sverige. Arbete, bostad, utbildning och samhällets stöd vid behov. Staten bidrar med ett så kallat etableringsstöd två år. Därefter skall den nyanlända stå på egna ben. Anhöriga som kommer efter att nyanlända varit här i två år får dock inget sådant stöd alls. Om de nyanlända inte klarar sin egen försörjning efter dessa två år hänvisas de till kommunens försörjningsstöd. Regeringen har nyligen utökat etableringsstödet till ytterligare några år för flyktingar från Somalia.
Vi menar att etableringsstödet borde gälla alla nyanlända flyktingar under fem till sju år. Det är nämligen, åtminstone sett till Södertäljes erfarenheter, den minimitid som i praktiken gäller för att skaffa sig en egen försörjning. Alla inser att detta skapar en ohållbar situation för de kommuner, som likt Södertälje, ständigt får leva under ovissa förutsättningar för planering, organisering , personalrekrytering och finansiering av verksamheterna.
Under flera år har vi högljutt ifrågasatt den såkallade EBO-principen som innebär att nyanlända har rätt att bosätta sig var de vill. Vi har i riksdagen under en lång följd av år motionerat om behovet av förändringar av denna princip eftersom det i realiteten är ett fåtal av Sveriges kommuner som bidrar till att upprätthålla Sveriges generösa flyktingpolitik. Vi har hittills inte fått något gehör för detta krav och vi hyser heller inga större förhoppningar om att nå framgång i denna fråga, när vi nu återigen lämnat in en motion till riksdagen för att försöka få en förändring till stånd.
Flyktingmottagandet är i grunden ett statligt ansvar men om staten inte är beredd att ändra EBO-principen – måste staten ta sitt ansvar på annat sätt. Dels genom att öka trycket på de kommuner som tar ett obefintligt eller minimalt ansvar. Men också genom att ge de kommuner som faktiskt tar ansvar rimliga ekonomiska förutsättningar. Etableringsersättningen måste utgå från hur lång tid det faktiskt tar att bli etablerad i det svenska samhället och klara sig på egna ben. Vi anser att ersättningen bör utgå under fem till sju år.
Vi har med glädje kunnat konstatera att flera socialdemokratiska företrädare för kommuner i vårt län stödjer oss i vår ambition att försöka skapa ett solidariskt ansvar för flyktingsmottagandet. Från borgerliga kommunföreträdare har vi inte hört ett knyst.
Nu är det upp till bevis för regeringen och kommunerna i länet och landet.
YILMAZ KERIMO (S).
riksdagsledamot.
INGELA NYLUND WATZ (S).
riksdagsledamot.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
