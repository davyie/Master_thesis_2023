Han ifrågasätter systemet.
Miljöpartisten Gustav Fridolin slutar i riksdagen. Han är 23 år gammal och har suttit en mandatperiod i riksdagen. Hans övertygelse är att politiker inte ska sitta för länge. Det är en tankeställare till alla dem som tagit uppdraget som en livsuppgift och kanske är inne på andra decenniet som riksdagsledamot.
Gustav Fridolin utmanar. Han struntar i gamla regler och utmanar gamla ingrodda strukturer. Många har nog sett honom lite över axeln och tänkt att pojken inte är torr bakom öronen. Men oavsett vilken politisk färg vi tillskriver oss borde vi alla vara glada åt sådana kreativa förstörare som Gustav Fridolin. Han har inte lärt sig systemet utan ifrågasatt det.
Det ringde en gammal tant till debattredaktionen. Genast sa hon: ”Jag är inte miljöpartist, men Gustav Fridolin borde bli statsminister. Jag är så ledsen att han slutar.”.
Vad Gustav Fridolin har visat är det enormt stora behovet av nytt blod i politiken och framför allt av personer som vågar tänka själva också.
Vem vet, vid nästa val kanske Gustav Fridolin återkommer.
Lotta Gröning.
