Elitsatsningar gör  barnen till varor.
Nu rullar fotbollsfesten i Brasilien i gång och visst är det trist att det svenska herrlandslaget inte är med. Motgångar föder funderingar kring återväxten i svensk fotboll och många tittar sig nu omkring i världen för att se hur andra länder fostrar barn till VM-spelare.
Det är inget fel på det, men vi är rädda för att man samtidigt förlorar barnperspektivet. För oss är det självklart att idrotten finns till för barnens skull, att det är deras behov som styr och inte A-lagens, landslagens och storklubbarnas behov av spelare. Vänder vi blicken ut i Europa så ser vi tydligt hur barnen sugs in i den stora fotbollsindustrin och lätt blir en råvara i de stora klubbarnas jakt på framtida stjärnor som ska sälja allt från tröjor till tv-rättigheter.
Nyligen kunde vi läsa om FC Barcelona som anklagades för att ha brutit mot bestämmelser kring internationella övergångar av minderåriga spelare. Det handlade bland annat om Seung Woo Lee som upptäcktes av Barcelona när han var 13 år och som då flyttades till den Katalanska klubbens fotbollsakademi.
I vintras kunde man läsa att Manchester City vunnit kampen om 14-åringen Brahim Abdelkader Diaz från Malaga. Klubben ska ha betalt 300 000 pund för den unga spelaren.
Det finns många sådana historier om blivande Messis. Men för oss är de först och främst - barn. Visst finns det regler för att stoppa den här utvecklingen och visst kämpar organisationer som Fifa och Uefa för att göra det, men vi ser ändå en utveckling där barn förvandlas till varor.
När vi ringer en svensk klubb som har en egen fotbollsakademi så berättar de att de uppskattar att spelarnas värde ökar med en halv miljon per år de går på akademin. Vi säger inte att svenska klubbar är en del av det här, men när man sätter ett ekonomiskt värde på ett barn så finns tankesättet ändå där.
I början av året vädjade Svenska fotbollsförbundet till svenska talanger att gå klart grundskolan innan de flyttar utomlands. När radioprogrammet Kaliber ringde runt till elitföreningar så sa 20 av 32 klubbar att utländska klubbar kontaktat spelare som är under 16 år. Den yngsta de får höra talas om är bara nio år.
I Sverige har vi också under flera år kunnat läsa om hur man allt längre ner i åldrarna nivåindelar barn i förment syfte att vaska fram kommande elitspelare. Det är också ett sätt att förminska barnidrott till att handla om att försörja a-lag och landslag med spelare och oss tv-tittare med god underhållning.
Det saknas inte krafter inom idrotten som kämpar för en barnidrott med ett barnperspektiv, men vi menar att idrotten nu måste ta hjälp utifrån. Här finns det många organisationer som arbetar med barnkonventionen som skulle kunna bidra.
Det finns också riktlinjer för hur barn- och ungdomsidrott ska drivas i Sverige, men som det tummas på. Därför måste man se till att det finns effektiva sanktioner för de klubbar som inte lever upp till de riktlinjer som finns. De måste kunna få ekonomiskt stöd indraget. De ska inte heller få tillgång till kommunala anläggningar förrän de förändrat sin verksamhet.
I slutänden handlar det också om att vi alla måste ta ett ansvar för barnen inom idrotten. Barnidrotten är för viktig för att bara överlämnas åt idrottsrörelsen. Driver vi en barnidrott där många vill vara med får vi en elit på köpet. Det är något annat än den utveckling som vi ser på sina håll i dag - en barnidrott där barnen betalar priset.
Klas Östberg.
Tobias Östberg.
Helena Allervik-Plantin.
Anders Plantin.
Fredrik Grahn.
Jelena Galiulin.
Fredrik Sundqvist.
FAKTA.
RERNA:.
N:.
