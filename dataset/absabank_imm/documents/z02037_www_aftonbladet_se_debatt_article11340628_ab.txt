”Vi måste debattera dammsugningen av våra vatten”.
Det är väldigt bra att ni tar upp det i mitt tycke, sinnessjuka dammsugandet av våra vatten på dom stackars fiskkrakar som finns kvar. Debatten får aldrig tystna när det gäller vår natur och dess invånare.
Det verkar som väldigt många bara väljer att stoppa huvudet i sanden och mumsar vidare på bland annat torsken. Jag har förundrat gått omkring i våra matbutiker och reflekterat att dom fortfarande säljer torsk och andra vita fiskar utan att så mycket som blinka. Det finns aldrig någon information om var eller hur fisken har tagits upp, vilket vore det minsta att begära som konsument.
I julas när jag skulle handla lax till julbordet blev jag därför väldigt glatt överraskad av coop när dom i sin disk erbjöd ekologisk lax, vilket jag naturligtvis köpte. Men tyvärr så hade dom även en jättekyldisk där rökt och gravad lax låg i drivor och den var INTE ekologisk. Dessutom var den billigare så jag skulle tro att dom flesta köpte den.
Många gnäller över att dom inte har råd att köpa ekologiskt. Näe, det kanske är så, men då kanske man ska tänka två gånger om man verkligen behöver äta torsk till middag eller om man kanske kan tänka sig någonting annat. Det är ju inte för att vara ”dum” som folk uppmanas att inte köpa exempelvis torsk.
Och när det gäller detta borde regeringen verkligen visa var den står, slå näven i bordet och uppmana till bojkott av utrotningshotad fisk.
Men som vanligt händer ingenting förrän det är försent.
Det jag ville komma till från början var att jag verkligen hyllar er när ni ägnar helsidor åt viktiga frågor som denna och andra bestialiska göromål mot natur och djur. Men sen när jag öppnar söndagsbilagan och får se att Mat Tina har ett recept där torsk ingår blir jag så trött ... bättre kan ni!.
Jessica Hökén.
