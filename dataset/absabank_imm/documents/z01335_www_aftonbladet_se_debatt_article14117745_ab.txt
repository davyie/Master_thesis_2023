Barnet i krubban blev också ett barn på flykt.
Redan när vi plockar fram adventsljusstakarna och hänger upp stjärnor i fönstren, så finns där en längtan efter en varm, trygg och god jul. Vi vill kunna vara tillsammans med varandra där vi hör hemma, omgivna av de symboler som hör traditionen och julen till. Högtidens innersta bor varken i julgröten eller i klapparna utan handlar om vänskap, närhet och tid tillsammans.
Alla får inte en sådan jul, utan för alltför många blir helgen bara ännu en påminnelse om avstånd, brustna sammanhang och främlingskap.
Oro och utanförskap finns alldeles intill de flesta av oss. Hemlösa möter oss på gatorna och nyhetsflödet berättar om hur lagstiftning, regelverk och medmänsklighet ofta krockar med varandra, när enskilda människors öden skall avgöras. Svåra avvägningar sker hos olika myndigheter och vi vet att vår välfärd inte rymmer alla.
I världen finns i dag över 43 miljoner människor som är flyktingar, asylsökande eller internflyktingar i det egna landet och framtiden ser mörk ut. FN:s flyktingorgan, UNHCR som arbetat i 60 år, signalerar en tydlig oro inför de kommande åren. Tiderna hårdnar för människor som flyr krig, konflikter och förföljelse. Politiska kriser avlöser varandra i Mellanöstern och Nordafrika och nya grupper flyr.
Antalet asylansökningar i industriländerna är högre än på många år och väntas 2011 uppgå till 420 000 personer. Samtidigt riskerar ekonomisk lågkonjunktur och ökad främlingsfientlighet att dra igen västvärldens dörrar. Det menar FN:s flyktingkommissarie António Guterres, som också säger: ”Populistiska politiker utnyttjar känslor av fruktan och osäkerhet för att brännmärka utlänningar, genomdriva restriktivare lagar och aktivt sprida rasistiska och främlingsfientliga stämningar. Regeringar måste vara modigare och stå emot intoleransen.” (SvD, 9 december.).
Också politiska ledare uttrycker i dag oro över att medlemsländerna i EU inte lever upp till de överenskommelser som gjorts samtidigt som det i delar av Europa finns ett stort folkligt motstånd mot en öppnare asylpolitik.
Därför krävs det nu mod - inte bara av politiskt ansvariga, utan av oss alla. Det är bara några veckor sedan främlingsfientliga grupper demonstrerade mitt i Stockholm och vi behöver alla bli starkare och tydligare i vårt motstånd mot de krafter som vill beröva andra rätten till frihet från förtryck.
Sverige tar ett stort ansvar, men såväl våra kunskaper om dagens situation som vår förmåga till lyhördhet behöver stärkas. Ingen skall behöva leva sitt liv utan hemvist och utan skydd.
Hela den bibliska historien kretsar kring uppbrott, övergivenhet och ovisshet, men där finns också många ljusa möten som öppnar mot nya horisonter och ny trygghet. Där främlingskap bryts där öppnas nya möjligheter. När tjänsteflickan Hagar tror sig vara helt övergiven i öknens vildmark med sin son Ismael så talar en röst till henne. Rösten säger:.
– Jag ser dig. Jag hör ditt barns gråt.
Hagar finner en vattenkälla och utbrister:.
– Du är seendets Gud.
Händelsen finns beskriven i gamla testamentet, där det också står:.
”Invandraren som bor hos er skall ni behandla som en infödd. Du skall älska honom som dig själv, ni var ju själva invandrare i Egypten.”.
I våra julkrubbor ligger strax ett litet barn, som föds långt hemifrån och som bara några dagar gammal blir en flykting undan en hotande dödsdom. Det barnet har ett oändligt antal syskon också i dag, barn vars liv på olika sätt är i fara.
Låt de barnen få finnas i dina tankar dessa dagar och låt det finnas eftertanke i ditt sätt att fira jul. Ge en gåva till någon som behöver den bättre än många andra och be tillsammans med mig om en varmare värld där främlingskap bryts och nytt hopp kan gry!.
Gud, befria oss från all fångenskap.
Hjälp oss att ge skydd åt främlingen.
Hjälp oss att se varandra.
och alltid möta den andre.
med värme och respekt,.
med omtanke och omsorg.
FAKTA.
REN.
N.
Eva Brunne.
