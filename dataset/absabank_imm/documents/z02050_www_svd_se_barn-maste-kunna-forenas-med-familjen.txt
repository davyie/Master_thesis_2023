Barn måste kunna förenas med familjen.
Människor som har kommit ifrån sina anhöriga, i spåren av konflikter, har rätt att återförenas enligt internationell rätt. Trots det gör svenska regler det ibland omöjligt för barn att återförenas med sin familj. Flera debattörer kräver nu förändring.
Vi hoppas att det finns ett blocköverskridande stöd för att åtgärda barns bristande processbehörighet i familjeåterföreningsärenden.
Det här är en argumenterande text med syfte att påverka. Åsikterna som uttrycks är skribentens egna.
En konsekvens av krig och konflikter är att familjer splittras. Familjemedlemmar försvinner. Vissa för alltid. Världen idag är en orolig plats. Enligt FN:s flyktingorgan, UNHCR, var över 51 miljoner människor på flykt i slutet av 2013. Nära hälften av dem barn.
Enligt internationell rätt, europeisk rätt och svensk rätt har människor som kommit ifrån sina anhöriga, i spåren av konflikter, rätt att återförenas. Ändå hindras barn att återförenas med sina familjer i Sverige – trots att lagens krav för att få återförenas är uppfyllda.
En av dem som drabbats är det 15-åriga barn som ansökte om att få återförenas med sina morföräldrar. Barnets föräldrar hade mördats i kriget i Somalia. Barnets morföräldrar bor, och har permanent uppehållstillstånd, i Sverige. En ansökan om uppehållstillstånd på grund av anknytning lämnades in. Efter en tid meddelade dock Migrationsverket ett beslut om att avvisa ansökan utan att det föräldralösa barnet fått sin sak prövad. Anledningen? Barnet saknar processbehörighet och morföräldrarna kunde inte visa att de är barnets legala ställföreträdare.
Ett annat exempel är de två systrar, 16 och 18 år gamla, som på grund av de svenska reglerna skiljdes åt. Flickornas föräldrar hade gått bort och barnen hade tagits om hand av sin farbror, som dock tvingades fly Somalia. Farbrodern beviljades permanent uppehållstillstånd i Sverige. Flickorna ansökte om att få återförenas med honom. Den äldre systern beviljades uppehållstillstånd. Den yngre flickan fick däremot inte ens sin ansökan prövad eftersom hon var omyndig och farbrodern och hans fru inte kunde visa att de var hennes legala ställföreträdare. Hennes ansökan avvisades – och de två systrarna skiljdes åt. Den ena fick uppehållstillstånd, den andra inte.
**Ett tredje exempel **är de fyra syskon vars pappa dödats och mamma försvunnit. De tre ensamma minderåriga barnen – 11, 13 och 15 år gamla – ansökte om att få återförenas med sitt äldre syskon, bosatt i Sverige. Barnens ansökan prövades dock inte eftersom deras syster i Sverige inte ansågs ha visat att hon var barnens legala ställföreträdare.
Skräddarsydda kurser i ämnen som intresserar och engagerar både kropp och själ.
Det är möjligt att barnens ansökningar inte hade beviljats om de prövats – men att barnen inte ens har rätt att få en prövning är stötande.
Att barn idag inte får sina ansökningar prövade är en konsekvens av bristande lagstiftning. Lagstiftaren har nämligen inte gett barn någon egen processbehörighet i mål om familjeåterförening. Barn har inte någon egen rätt att sätta igång en process. Det här innebär att barnets föräldrar, eller en annan särskilt utsedd person, måste bekräfta barnets ansökan för att den ska kunna prövas.
Men om en ställföreträdare inte (längre) finns? Eller om det inte går att bevisa att någon faktiskt är ställföreträdare? Är man från ett land där de handlingar som utfärdas anses ha lågt bevisvärde, exempelvis Afghanistan och Somalia, är det i stort sett omöjligt att kunna bevisa att man är barnets ställföreträdare.
I dag är svaret att om ställföreträdare saknas – eller om det inte går att bevisa vem som är ställföreträdare – kommer barnets ansökan inte att prövas. Konsekvensen blir alltså att barn kan lämna in en ansökan om att få återförenas med sin familj utan att ansökan prövas av svenska myndigheter eller domstol om ingen vuxen kan visa att den har rätt att representera barnet.
I praktiken innebär det här att det i vissa fall inte spelar någon roll att alla krav som ställs enligt svensk lag för att få återförenas är uppfyllda. Kan en ansökan inte ens prövas kan ett barns återförening med sin familj aldrig beviljas.
**Frågan prövades av **Migrationsöverdomstolen redan år 2009. Då uttalade domstolen att "det vore önskvärt att det, när det inte går att bevisa vem som får bekräfta ett barns ansökan, fanns en möjlighet att kunna utse en särskild person för att göra detta". Men som domstolen själv uttryckte det så "ankommer [det] emellertid inte på domstol utan på lagstiftaren att närmare överväga en sådan möjlighet".
Migrationsöverdomstolen brukar inte uppmana lagstiftaren att handla. Men trots Migrationsöverdomstolens tydliga önskan har inga åtgärder vidtagits – på fem år. Att omöjliggöra för barn att återförenas med sina familjer är fruktansvärt och strider mot bland annat Europakonventionen och principen om barnets bästa.
**I dag firas **barnkonventionens 25-årsdag. Regeringen har under hösten kommit med beskedet att barnkonventionen ska bli lag. Men ytterligare åtgärder måste till för att barns rättigheter ska betyda något i praktiken.
Vi hoppas därför att det finns ett blocköverskridande stöd för att åtgärda barns bristande processbehörighet i familjeåterföreningsärenden. Det är hög tid för lagstiftaren att tillerkänna alla barn rätten att få sin sak prövad.
LOUISE DANE.
doktorand i migrations- och barnrätt.
LAWEN REDAR (S).
riksdagsledamot.
CASPIAN REHBINDER.
Migro.
FRIDA JOHANSSON METSO (FP).
partistyrelseledamot.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
