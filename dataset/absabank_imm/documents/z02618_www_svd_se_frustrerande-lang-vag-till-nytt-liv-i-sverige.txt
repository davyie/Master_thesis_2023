Frustrerande lång väg till nytt liv i Sverige.
Det är av yttersta vikt att den nya politiken med tillfälliga uppehållstillstånd inte försämrar förutsättningarna för integration och ett värdigt liv för de människor som får en fristad i Sverige, skriver forskaren Emma Jörum.
För två veckor sedan föreslog regeringen tillfälliga uppehållstillstånd för alla skyddsbehövande, förutom kvotflyktingar. Syftet var att få ner det stora antalet som söker asyl i Sverige och att skapa "andrum".
Det här är en argumenterande text med syfte att påverka. Åsikterna som uttrycks är skribentens egna.
Vilken effekt kan sådan negativ signalpolitik få? Det är svårt men inte omöjligt att förutspå. Flyktingströmmar, och hur de fördelar sig, är inte bara ett resultat av enskilda staters asylpolitik. Tvärtom kommer de alltid att behöva förstås i relation till en rad andra faktorer. Den främsta utgörs av de omständigheter som får asylsökande att lämna sina hem. Krig, förföljelse, livsfara och hopplöshet kommer att fortsätta driva människor på flykt. Med andra ord kommer människor att fortsätta lämna Syrien och andra krigsskådeplatser oavsett om Sverige för en negativ signalpolitik eller inte. Samtidigt kan denna nya asylpolitik påverka dels hur många som väljer att söka sig till just Sverige, dels hur framtiden kommer se ut för dem som trots allt kommer hit. Det är av yttersta vikt att den nya politiken inte försämrar förutsättningarna för integration och ett värdigt liv för de människor som får en fristad i Sverige.
För att kunna säkra detta behöver vi först förstå varför så många skyddssökande – sedan de lämnat Syrien – valt att ta sig till just Sverige. De avgörande skälen till att söka asyl här framför andra EU-länder har varit Sveriges goda rykte och det faktum att syriska medborgare och statslösa från Syrien sedan 2013 har beviljats permanent uppehållstillstånd här. Detta är en av de slutsatser som dras i min nyligen slutförda forskningsstudie "Vägen och valet", publicerad av Delegationen för migrationsstudier (Delmi). Studien bygger på djupintervjuer med 22 nyanlända syrier som vid intervjutillfället tillbringat mellan två månader och ett och ett halvt år i Sverige. Med en lösning på den syriska katastrofen utom synhåll och med erfarenheten av att ha tvingats bryta upp och lämna allt, har det permanenta uppehållstillståndet uppfattats som den stabila grund man behöver för att kunna "andas ut", fokusera framåt och bygga en framtid. Det permanenta uppehållstillståndet har alltså för de skyddsbehövande uppfattats som en förutsättning för att kunna gå vidare och påbörja ett nytt liv.
Inte ens det permanenta uppehållstillståndet har dock lett till den stabilitet intervjupersonerna hoppats på. Mottagandet har bromsat upp. Väntan på att uppehållstillståndet ska beviljas blir allt längre och fylls av sysslolöshet. Den rådande bostadsbristen försenar etableringsplanerna och därmed också svenskstudierna. De långa väntetiderna på att få betyg och utbildningar validerade är frustrerande. Till det kommer väntan på att få lämna in sin ansökan om familjeåterförening och nya, långa handläggningstider. Allt detta leder till att tiden mellan ankomsten till Sverige och början på det nya livet här präglas av stress och oro.
Trots tacksamhet över att tas emot och få leva i säkerhet finns bland intervjupersonerna en frustration över att vägen till det nya liv man hoppats kunna bygga upp i Sverige är lång och krånglig. Bland den dryga tredjedel av studiens deltagare som är högutbildade (universitetsutbildning eller motsvarande) finns en förvåning över att deras kunskaper inte efterfrågas och kommer till nytta. Risken är att de tillfälliga uppehållstillstånd som regeringen enats om försämrar detta ytterligare, att de leder till att vägen till ett nytt liv och en fungerande integration blir ännu längre.
För att förhindra att de tillfälliga uppehållstillstånden får denna effekt, vilken tycks både inhuman och samhällsekonomiskt oklok, behöver mottagandet och integrationen för dem som tagit sig till Sverige bli så individanpassad, smidig och effektiv som möjligt. Tillfälliga uppehållstillstånd får inte innebära att flyktingarna hamnar i sysslolöshet. Jag föreslår ett snabbspår för validering och komplettering av utbildningar till bristyrken, i kombination med intensiva, branschinriktade svenskstudier. Branschinriktad praktik kan motverka risken att yrkeskunskaper som kräver kontinuerlig utövning försämras eller går förlorade.
SvD:s NYHETSBREV VALET 2018 – veckans viktigaste fördjupningar och granskningar.
För dem som kommer med påbörjade utbildningar inom områden där Sverige saknar arbetskraft krävs ett liknande snabbspår där de snabbt kan få besked angående om och hur utbildningen går att slutföra i Sverige. Här bör man överväga att låta dessa kompletteringar ske på engelska, för att undvika att det tar flera år innan man kan återuppta påbörjad utbildning. Sådan utbildning kan möjligtvis även komma till användning efter ett eventuellt återvändande eller vidarebosättning till annat land.
Många asylsökande inleder i dag på eget initiativ svenskstudier under väntetiden. Detta sker dels genom volontärer som gör ett stort och viktigt jobb i att ge asylsökande möjlighet att öva språket. Det sker också genom svenskkurser för till exempel arabisktalande som finns på bland annat Youtube. Däremot kan man i dag inte inleda sina studier i svenska för invandrare (SFI) innan man har sitt uppehållstillstånd och en bostad. Obligatorisk språkundervisning ämnad att förkorta den period asylsökande tillbringar på SFI och efterföljande svenskkurser vore en lämplig framåtsyftande aktivitet. Den kunde både fylla ut tiden i väntan på uppehållstillstånd samtidigt som nödvändiga svenskstudier påbörjas tidigare. Exempelvis skulle nätbaserade kurser kunna utvecklas.
Med dessa, och andra liknande förslag i samma riktning, minskar risken att den nya asylpolitiken leder till försämrad integration. I vilken mån den nya politiken faktiskt kommer att leda till minskade flyktingströmmar till Sverige kan bara framtiden utvisa. Säkert är dock att så länge det råder krig i Syrien, så kommer människor att fortsätta lämna landet. Delmi-studien visar att många av de intervjuade varit beredda att ge sig av på livsfarliga och kostsamma resor till Sverige. All tidigare forskning på området visar att smugglarnätverken regelmässigt bemöter ökade restriktioner med nya färdsätt och rutter, ofta med längre och farligare resor som resultat. Att få ett slut på smugglarnas aktiviteter kräver att efterfrågan på deras tjänster upphör. En europeisk lösning är nödvändig. Det behövs lagliga vägar in i Europa och Sverige. Detta kan öka möjligheterna att kontrollera vem som faktiskt kommer över gränserna. Det kan också ge människor möjligheter att söka skydd och en bättre framtid utan att riskera livet. Likaså måste Sverige genom EU och FN verka för att kriget i Syrien når ett slut. Bara det kan i längden resultera i ett äkta andrum såväl för det svenska asylmottagandet som för människorna på flykt.
Emma Jörum.
statsvetenskaplig forskare, Uppsala universitet.
Delmi – Delegationen för migrationsstudier – är en oberoende kommitté som initierar studier och förmedlar forskningsresultat som underlag till framtida migrationspolitiska beslut och för att bidra till samhällsdebatten.
Rapporterna presenteras på offentliga seminarier och kan laddas ner gratis påwww.delmi.se.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
