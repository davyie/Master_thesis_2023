Kvalitetsregister hotar patientens integritet.
Den personliga integriteten och den goda konsultationen med patienten i fokus behöver försvaras. Storebror står och knackar på dörren, snart på en vårdcentral eller ett sjukhus nära dig om vi inte öppnar ögonen. Det skriver 29 distriktsläkare runt om i Sverige.
Har du varit patient på senaste tiden? Lyssnade läkaren på dig? Blev du erbjuden hjälp med det du faktiskt sökte för? I framtiden blir du istället tillfrågad om dina alkoholvanor när du söker för en stukad fot, för om din läkare registrerar det i ett nationellt register får vårdcentralen mer pengar. Du förväntas logga in på Mina Vårdkontakter regelbundet för att själv registrera när du motionerat eller haft huvudvärk. Dina uppgifter kan användas för forskningprojekt du inte ens vet om att du deltar i, och data från de 84 nationella registren kan köras mot varandra eller mot DNA/biobanksregister.
Det här är en argumenterande text med syfte att påverka. Åsikterna som uttrycks är skribentens egna.
Utredningen "Översyn av de nationella kvalitetsregistren – Guldgruvan i hälso- och sjukvården" ligger just nu hos Socialdepartementet. Den hyllar registerhållningen och föreslår en systematisk registrering av integritetskänsliga uppgifter om enskilda individer. Webbadress:http://www.sweden.gov.se/content/1/c6/14/90/77/3637a603.pdf.
Flera av oss arbetar aktivt med kvalitet och utveckling och anser att det bör prioriteras, men inte på det sätt översynen målar upp. Föregångarna till de nationella kvalitetsregistren var enkla, patientnära register som användes för utveckling av till exempel proteskirurgi eller syrgasbehandling i hemmet och resultaten tolkades med patientens bästa som enda syfte. Dagens registerhållning har istället ambitionen att täcka hela vården och används allt mer som administrativt styrinstrument. I processen förloras möjligheten att individualisera och styra vården efter varje människas unika behov.
Att driva de nationella kvalitetsregistren kostar idag mer än 500 miljoner kronor om året. Utredningen föreslår ytterligare mångmiljonsatsningar från stat, landsting och läkemedelsindustri. Till stöd anger man bland annat en rapport från Boston Consulting Group, finansierad av Astra Zeneca och finansmannen Carl Bennet. Journalerna blir med ökad registrering ännu mer intressanta för försäkringsbolagen än idag. Läkemedelsindustrin satsar. Vem vill vara med och bryta guldet i gruvan?.
Många formuleringar påminner om totalitära regimers kultliknande hyllningar av den egna verksamheten. Ett exempel: "Här finns en närmast total enighet vare sig man representerar offentlig eller privat hälso- och sjukvård, myndigheter, den akademiska forskningen eller näringsliv... Landstingsledningar, verksamhetschefer och hälso- och sjukvårdspersonal inser alla att registren kan ha stora möjligheter att förbättra svensk hälso- och sjukvård.".
Detta är sanning på samma sätt som det är sanning att Kim Jong-Il är en älskad ledare i Nordkorea. De kritiska röster som höjts, särskilt från primärvården, avfärdas med att vi drivs av rädsla för ökad arbetsbörda eller för jämförelse och öppenhet. Det är en grav undervärdering av vår professionella oro för att ett ökat fokus på lättmätta data tar tid och kraft från de verkliga värdena i vården: mötet med en enskild patient och det värde som skapas när dennes symptom bedöms i ett sammanhang baserat på hela livssituationen och hälsotillståndet.
Skräddarsydda kurser i ämnen som intresserar och engagerar både kropp och själ.
Den personliga integriteten och den goda konsultationen med patienten i fokus behöver försvaras. Storebror står och knackar på dörren, snart på en vårdcentral eller ett sjukhus nära dig om vi inte öppnar ögonen. Vill vi verkligen se denna utveckling av kvalitetsregisterhållningen i svensk sjukvård? Remisstiden går ut 15 mars och inget hindrar att vi som medborgare hör av oss till Socialdepartementet i frågan. Kontaktuppgifter finns på departementets hemsida.
ANNIKA ANDÉN.
SASKIA BENGTSSON.
MALTE BRÄNNSTRÖM.
CATARINA CANIVET.
ANNIKA EKLUND-GRÖNBERG.
SVEN ENGSTRÖM.
KJELL GUNNARSSON.
BERTIL HAGSTRÖM.
ANDERS HERNBORG.
JOSABETH HULTBERG.
JAN HÅKANSSON.
BENGT JÄRHULT.
TOMAS KANTER.
ROGER KONRADSSON.
ANDERS LINDMAN.
KJELL LINDSTRÖM.
ULF MÅWE.
BJÖRN OLSSON.
PETER OLSSON.
CHRISTER PETERSSON.
KERSTIN RÖNNBLOM.
JONAS SJÖGREEN.
GÖRAN SJÖNELL.
GÖRAN SOMMANSSON.
MARIA TRUEDSSON.
STEFAN VALLMARK.
META WIBORGH.
KENNETH WIDÄNG.
KJELL ÖRTOFT.
Samtliga distriktsläkare/familjeläkare och verksamma över hela Sverige från Jokkmokk till Lund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
