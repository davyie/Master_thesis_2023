Större risk för skador
när skogen blir äldre.
De skogar som används för friluftsliv behöver inte undantas från skogsbruk, men brukandet kan i vissa fall behöva anpassas till friluftslivet.Helena Jonsson och Sven Erik Hammar.
Det här är en argumenterande text med syfte att påverka. Åsikterna som uttrycks är skribentens egna.
Naturskyddsföreningen vill ha en ny skogspolitik och lanserade delar av sitt förslag till en sådan på Brännpunkt 7/4. De kallar sitt förslag "Ny vår för skogen". Det kommer troligen inte att ge landets 330 000 enskilda skogsägare några vidare vårkänslor. Dock tycker vi oss i texten ana möjligheter till en ny vår i synen på naturskydd.
Vi ser det som positivt att Naturskyddsföreningen visar insikt om att den brukade skogen kan rymma stora naturvärden. Man menar att en överhållning av skogen till över 140 år visserligen på kort sikt skulle ge minskade intäkter, men ändå över en längre period vara det ekonomiskt mest fördelaktiga. Även om den ekonomiska slutsatsen är felaktig visar resonemanget på en förståelse för att naturvärden kan byta plats i landskapet och att brukade skogar är viktiga för den biologiska mångfalden på olika sätt under en omloppstid, även om de senare avverkas. Vi tror att samhällets naturvårdsinsatser i allt större omfattning måste kombineras med brukande för att klara alla de anspråk som ställs på skogen.
I Naturskyddsföreningens ekonomiska beräkningar tycks man ha glömt de värdeminskningar som följer med rotröta och andra skaderisker som ökar med stigande ålder. För flertalet skogsägare, särskilt i södra Sverige där omloppstiderna är kortare, skulle förslaget om 20 procent skog äldre än 140 år innebära helt uteblivna möjligheter till slutavverkning de kommande decennierna i väntan på att skog ska växa in i åldersklassen över 140 år.
Förslaget rimmar också illa med att Naturskyddsföreningen anser att det är viktigt att förstärka skogens roll i arbetet med att motverka klimatförändringarna. Den gamla skogens avtagande tillväxt innebär nämligen ett lägre koldioxidupptag. Ny forskning visar att man får största klimatnyttan genom aktivt brukade skogar som ger hög tillväxt och därmed högt koldioxidupptag, kombinerat med användning av träråvara istället för fossila och energikrävande material.
**I debattartikeln **lyfts det faktum att allt fler väljer att bosätta sig i städerna, vilket ökar betydelsen av de tätortsnära skogarna eftersom vi svenskar har en stark känslomässig relation till skogen. Vi instämmer i detta och tror att det är viktigt att människans behov sätts i centrum i användningen av skogen. I dagens naturvårdsarbete, som nästan uteslutande fokuserar på rödlistade arter, glöms ofta människan bort. De skogar som används för friluftsliv behöver inte undantas från skogsbruk, men brukandet kan i vissa fall behöva anpassas till friluftslivet. För en markägare som har en stor del av sin skog i välbesökta områden kan en sådan anpassning ge mycket kännbara ekonomiska avbräck. För att hantera detta behövs nya verktyg där brukande och bevarande kombineras, till exempel frivilliga avtal där markägare ersätts för sina merkostnader och uteblivna intäkter.
Skräddarsydda kurser i ämnen som intresserar och engagerar både kropp och själ.
Vi vill uppmana Naturskyddsföreningen att istället för att ropa på en ny skogspolitisk utredning satsa på att aktivt delta i arbetet med det nationella skogsprogrammet. Där finns möjlighet att föra en konstruktiv dialog om skogens användning och anlägga en helhetssyn på skogen som resurs för att ställa om Sverige till ett mer biobaserat samhälle. Det nationella skogsprogrammet kan, om vi alla gör vårt bästa, leda till en ny vår för både skogen, skogsägaren och samhället.
HELENA JONSSON.
förbundsordförande LRF.
SVEN ERIK HAMMAR.
ordförande LRF Skogsägarna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
