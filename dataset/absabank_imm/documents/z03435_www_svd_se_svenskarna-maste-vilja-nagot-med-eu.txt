Svenskarna måste vilja något med EU.
Det som nu debatteras i Sverige kring EU är alltför långt ifrån det som händer i Europa. Om vi inte ska bli alldeles frånåkta i de beslut som tas krävs att vi snabbt formulerar en hållning. Det skriver EU-rådgivaren Johannes Jarlebring.
Om Sverige inte agerar raskt och beslutsamt finns risken att vi inte får fram en samlad position innan förhandlingarna om EU:s framtid är över.Johannes Jarlebring.
Det här är en argumenterande text med syfte att påverka. Åsikterna som uttrycks är skribentens egna.
På torsdag kommer Europeiska rådets ordförande Herman van Rompuy presentera sin plan för att lösa eurokrisen, men redan är det allmänt känt att planen handlar om att föra EU i riktning mot en federation, med en bankunion, en gemensam europeisk budget och stark finanspolitisk samordning. Om planen genomförs kommer det att fundamentalt förändra EU-samarbetet, vilket även förändrar förutsättningarna för ekonomi och demokrati i Sverige.
Det är därför oroande att regeringens hållning i de stundande förhandlingarna ännu är tämligen otydlig och slagordsmässig. Läget blir inte bättre av att vår nationella debatt tenderar att köra fast på ett antal stickspår enligt välkänt mönster.
EU-idealisterna tycker att vi ska ansluta oss till eurozonens plan att fördjupa den europeiska integrationen. Denna hållning kan dock avfärdas med en snabb blick på Sveriges historia och opinion. Svenskarna har tackat nej till euron genom folkomröstning och inget tyder på att den inställningen är på väg att ändras. Därmed står redan klart att vi inte fullt ut kan vara med i det bygge som nu konstrueras med euron som grund.
EU-skeptikerna menar att Sverige borde säga nej till en federal utveckling av Europa, och vid behov lägga in sitt veto i förhandlingarna. Ett sådant agerande vore visserligen teoretiskt möjligt eftersom snart sagt alla aktuella beslut ska fattas med enhällighet. Men det vore mycket oklokt av Sverige att blockera beslut som är avsedda att lösa eurokrisen, inte minst då fortsatt kris förr eller senare kommer att drabba tillväxten även i Sverige. Att eurozonen har rätt att finna sin lösning för eurokrisen måste dessutom accepteras som ett realpolitiskt faktum.
EU-pragmatiker, slutligen, tenderar att se krisen som ett tillfälle att justera de delar av EU-samarbetet som de är särskilt missnöjda med, såsom exempelvis arbetsrätten. Det är dock högst tveksamt om det är möjligt att förhandla fram sådana förändringar utan att förvärra krisen och undergräva hela EU:s funktionssätt – ingen klubb kan fungera om alla ska vara med enbart på sina egna villkor. I linje med detta finns det i den svenska riksdagen en bred majoritet mot all utveckling som riskerar att splittra EU.
Dessa tre ståndpunkter är alla legitima och förtjänar att diskuteras. Men de kommer inte att leda fram till de svar vi behöver för att agera effektivt i stundande förhandlingar, och i den meningen är de stickspår som inte bör ägnas alltför mycket energi.
Men vad är då de centrala frågorna för Sverige inför debatten om EU:s framtid?.
För det första måste klargöras vilka delar van Rompuys plan som Sverige kan tänkas vara med på, och i så fall på vilka villkor. Vi måste våga ta sakdebatten i hela dess bredd. Frågan rör inte enbart bankunionen, utan också tankarna på en gemensam budget, en fiskal union och nya beslutsformer.
För det andra krävs en sammanhållen vision om vår plats i Europa på medellång sikt. Det är tydligt att Sverige kommer att tillhöra en mellangrupp, som inte är bland pionjärerna men heller inte vill stå alltför långt utanför. Frågan är vilka som ska tillhöra denna mellangrupp, vilken roll den kan spela, och hur beslut som påverkar denna grupp ska fattas.
Detta är svåra frågor som Sverige har ett ansvar att bedöma på egen hand, vilket förutsätter en ordentlig uppryckning av det svenska tänkandet kring EU. Under snart 20 år av EU-medlemskap har Sveriges ledare vant sig vid att de större länderna reder ut de största frågorna i EU-samarbetet. Så när det nu helt plötsligt är nödvändigt att ta eget ansvar är vi tagna på sängen. Slagord som att vi ska tillhöra "Europas kärna" räcker inte längre till, då de inte ger någon ledning för praktiskt agerande. Vi behöver utforma vår egen bild av den roll vi vill och kan spela i Europa.
Om bara Sverige formulerar sin hållning finns det goda chanser att Europa lyssnar. Sverige är ett föregångsland och har därför en god grund för att ta initiativ och utforma fungerande lösningar för de länder som inte vill gå hela vägen till en federation men som heller inte vill stå utanför. Danmark, och Polen hör till våra mest naturliga allierade. Vi har dessutom starka representanter i form av framför allt Fredrik Reinfeldt och Anders Borg, som var med och ledde unionen under Sveriges ordförandeskap hösten 2009.
För att lyckas måste vi dock tona ned slagord som att "svenska skattebetalare inte ska betala en enda krona". Det är självklart att reformer inte får kosta orimligt mycket, men det är också självklart att kostnader måste ses i förhållande till det värde som skapas. Slagorden bör ersättas med en vision om Sveriges roll i Europa som omfamnas av hela alliansregeringen och helst även av en stor riksdagsmajoritet. Visionen måste vara samlande för att effektivt fungera som kompass när regeringen tar ställning till de sakfrågor som kommer att debatteras under hösten.
Allt detta kräver en snabb kraftsamling och pragmatiska former för debatten. Mest effektivt är sannolikt om regeringen tar initiativ till en ordnad och bred debatt, med riksdagen som sambandspunkt. Till debatten bör även ledande EU-politiker bjudas in, inklusive vår kommissionär Cecilia Malmström och våra svenska EU-parlamentariker. Inspiration kan också dras från den tyska riksdagen som den 24 oktober tar emot ECB-chefen Mario Draghi för utfrågning.
Men det brådskar eftersom utvecklingen i Europa just nu går svindlande snabbt. Efter denna veckas toppmöte är tanken att van Rompuys plan ska färdigställas för att sedan slutligt fastställas vid toppmötet i december. Det är inte vi som håller i taktpinnen och om vi inte agerar raskt och beslutsamt finns risken att vi inte får fram en samlad position innan förhandlingarna är över.
JOHANNES JARLEBRING.
EU-rådgivare, Bring& Company.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
