Öppen granskning av vaccinerna behövs.
I en nationell upphandling av HPV-vaccin för flickor har Sveriges kommuner och landsting (SKL) låtit Sanofi Pasteur MSD få avtalet. Man har viktat skyddet mot kondylom högt i förhållande till skyddet mot livmoderhalscancer men hur man räknat ut detta är inte offentligt.
Det här är en argumenterande text med syfte att påverka. Åsikterna som uttrycks är skribentens egna.
SPMSD:s vaccin gardasil ger skydd mot kondylom orsakat av HPV6 och 11 och mot 3 HPV-typer som kan orsaka livmoderhalscancer (HPV 16, 18 och 31). GSK:s vaccin cervarix ger skydd mot 5 HPV-typer som kan orsaka cancer i livmoderhalsen (HPV 16, 18, 31, 33 och 45), men inget skydd mot kondylom.
Enligt vetenskapliga rapporter och SPC (Summary of Product Characteristics) ger Cervarix 93 procent skydd mot äkta förstadium till livmoderhalscancer (CIN3) medan Gardasil ger 43 procent skydd. I den viktingsmall som offentliggjorts från upphandlingen anges för Gardasil "Förväntat skydd mot minst 85,4 procent av all livmoderhalscancer enligt fabrikantens sätt att värdera".
Dessa siffror stämmer inte alls med publicerade data och vi undrar hur SPMSD gjort dessa beräkningar och hur SKL granskat dem? SKL är en politisk organisation men det hindrar inte att man utgår från fakta. Nu finns det olika sätt att beräkna vaccinernas skyddseffekt, beroende på vilka populationer, uppföljningstid, utfallsmått, riskfaktorer mm som man valt. I Finland kom i april 2011 en rapport som också pekade på den stora skillnaden mellan vaccinerna i skydd mot cancerförstadier (CIN3; 87 procent respektive 43 procent; THL — Report 28/2011).
Det behövs en oberoende och genomgripande genomlysning av de två vaccinerna. SKL:s expertgrupp har bestått enbart av gynekologer; men det finns vaccinkompetens bland andra specialiteter också. Tidigare har Smittskyddsinstitutets referensgrupp för vaccinationsfrågor fungerat som en expertgrupp i vaccinfrågor men sedan 2009 är gruppen nedlagd. Senast HPV-vaccinerna granskades var 2007, dock har flera viktiga effektstudier publicerats sedan dess.
2010 gjordes en statlig utredning SOU 2010:39 "Ny ordning för nationella vaccinationsprogram" som lyfte fram förbättringsområden när det gäller organisation, ansvar, kompetens, epidemiologisk bevakning, vaccinforskning, biverkningsrapportering, vaccinupphandling, beslut om vaccinationsprogram, behov av vaccinationsregister med mera.
Skräddarsydda kurser i ämnen som intresserar och engagerar både kropp och själ.
I Sverige står vi fortfarande och väntar på en proposition och att något skall hända. I väntan på ordning och reda, händer konstiga saker som vi nyss bevittnat. En öppen redovisning av beslutsunderlaget och en förklaring till beslutet från SKL:s sida är absolut nödvändigt för att förtroendet inte skall undergrävas.
LEIF EKHOLM.
barnhälsovårdsöverläkare i Örebro läns landsting.
BJÖRN FALCK.
infektionsläkare, distriktsläkare, Stockholm.
LENA SILFVERDAL.
gynekolog, Norrlands universitetssjukhus, Umeå.
SVEN-ARNE SILFVERDAL.
barnhälsovårdsöverläkare, lektor, Umeå Universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
