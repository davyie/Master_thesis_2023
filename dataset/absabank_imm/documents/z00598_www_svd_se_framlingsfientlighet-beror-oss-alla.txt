Främlingsfientlighet berör oss alla.
Vi förfäras hur de muslimska och romska minoriteterna behandlas i Europa. Det skriver ordförandena för judiska församlingarna i Stockholm, Göteborg och Malmö samt ordföranden i Judiska Centralrådet.
Vi från de judiska församlingarna i Sverige ser med förfäran hur de muslimska och romska minoriteterna behandlas i Europa. Våra föräldrar eller mor- och farföräldrar som sattes i ghetton av nazisterna lever fortfarande när man i Europa bygger fysiska murar kring områden där romer lever i fattigdom.
Det här är en argumenterande text med syfte att påverka. Åsikterna som uttrycks är skribentens egna.
Den erfarenhet av förföljelse vi har ärvt erinrar oss att ta ställning närhelst vi ser hur en grupp diskrimineras. Alla människors lika värde och alla människors rätt att bli bemötta som individer gäller just alla – muslimer, judar, romer, homosexuella eller vilken religion, sexuell läggning eller ursprung man än har. Det är lätt att säga detta och att säga "aldrig igen." Men det är betydligt svårare att höja sin röst när man ser hetsjakten riktas mot andra grupper än dem man själv tillhör. Kanske är det, medvetet eller omedvetet, lätt att tänka att det är skönt att det inte är mig de är ute efter. Men detta tankesätt invaggar oss i en falsk och kortsiktig trygghet.
Muslimer i Europa utmålas som ett hot emot hela vår civilisation. Schweiz lagstiftar mot minareter och varhelst en moské ska byggas protesteras det. Även i Sverige har diskussioner kring invandring på ett obehagligt sätt kommit att fixeras vid den muslimska minoriteten. Om alla de "aldrig igen" som ständigt upprepas är uppriktigt menade måste vi nu se rasismen för vad den är och stå upp emot den.
En hel del har gjorts i Sverige för att vi ska lära av förtrycket och mördandet av det judiska folket. Men hur ska vi som judisk minoritet kunna känna oss trygga när vi ser att det tilltagande diskrimineringen av muslimer i Sverige och Europa och förföljelserna av romer möts av i bästa fall lama protester? Förtryck berör oss alla, alltid, vem som än är utsatt för det. För om vi inte protesterar när andra grupper än vi själva förföljs, kan de sluta som i den berömda dikten av Pastor Martin Niemöller: "...När de sedan kom för att hämta mig, fanns ingen kvar som kunde protestera.".
LENA-POSNER KÖRÖSI.
ordförande Judiska Centralrådet.
Skräddarsydda kurser i ämnen som intresserar och engagerar både kropp och själ.
ALF LEVY.
ordförande Judiska Församlingen i Stockholm.
GEORG BRAUN.
ordförande Judiska Församlingen i Göteborg.
FRED KAHN.
ordförande Judiska Församlingen i Malmö.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
