M: Sverige behöver mer långsiktig försvarspolitik.
I det försämrade säkerhetsläge Sverige befinner sig i har vi inte råd att vara kortsiktiga och låta politiska låsningar styra. Sverige behöver ett både djupare och bredare samtal om hur den svenska försvarsförmågan kan stärkas, skriver Hans Wallmark, försvarspolitisk talesperson för Moderaterna.
Försvarsminister Peter Hultqvist skriver på SvD Debatt (7/9) om den stora svenska försvarsövningen Aurora och de positiva effekter den haft på försvarets förmåga. Det är resultatet av en bred politisk uppslutning kring att stärka försvaret i en allt mer osäker omvärld. Men det är dags att förbereda kommande steg i den processen. Om Sveriges förmåga inte ska minska relativt de satsningar som görs av Ryssland måste mer resurser tillföras och vi behöver en dialog om hur vi bygger förmåga på bästa sätt. Risken för förlorad förmåga bortom 2020 är något Försvarsmakten återkommande understryker i sina underlag.
Det här är en argumenterande text med syfte att påverka. Åsikterna som uttrycks är skribentens egna.
Övningar som Aurora är viktiga för att kunna pröva hur det svenska försvaret fungerar i ett stort och komplext sammanhang. Just för att dra lärdomar inför framtiden. Deltagandet av styrkor från andra länder stärker vår förmåga att ge och ta emot hjälp i ett skarpt läge. Det är i sig en viktig markering. Men det svenska försvaret har också genom det utländska deltagandet fått möjlighet att på nära håll observera vilken roll förmågor som modernt luftvärn och attackhelikoptrar kan spela både för det egna försvaret, men även hur de är att möta.
Sedan den ryska aggressionen mot Ukraina 2014 har det funnits en bred politisk vilja att stärka det svenska försvaret, vilket har varit helt nödvändigt. Denna ambition har resulterat i tre stycken överenskommelser som inneburit betydande ekonomiska tillskott till försvaret. Detta är i linje med en god svensk tradition att försöka hitta breda och långsiktiga politiska lösningar i försvars- och säkerhetspolitiken.
Tyvärr så kommer dessa satsningar inte att vara tillräckliga för att garantera en långsiktigt god svensk försvarsförmåga. Försvarsmakten pekar på att Ryssland planerar att fortsätta öka sin militära förmåga i perioden efter 2020. Dessutom finns ett växande hot när det gäller hybridangrepp som cyberattacker, desinformation och fientligt underrättelsearbete. Myndigheten konstaterar också att Sverige oundvikligen kommer att dras in i en eventuell konflikt i Östersjöområdet.
Därför har vi från Moderaternas sida understrukit behovet av ytterligare och kontinuerligt ökande försvarsansträngningar under kommande år. Vår ambition är att de svenska försvarsutgifterna ska närma sig 2 procent av BNP under den närmsta tioårsperioden. Detta innebär på sikt en fördubbling av försvarsanslaget. En resursökning i den skalan kommer att utgöra en stor utmaning i sig. Det måste finnas en god kostnadskontroll och garanti för att de ökade satsningarna ger utväxling i höjd försvarsförmåga. Samtidigt öppnar det upp för nödvändiga satsningar och större projekt. Det handlar också om att skapa långsiktiga planeringshorisonter för Försvarsmakten.
Vi moderater har angivit några strategiska prioriteringar inför framtiden och några konkreta exempel på vad detta skulle kunna innebära i form av nya materielsystem, villkor för de anställda i Försvarsmakten, men även förändringar i freds- och krigsorganisationerna. De prioriteringarna kommer vi att ta med oss in i Försvarsberedningens arbete och i det politiska arbetet inför nästa försvarsbeslut.
Diskussionen om resurser måste knytas till den om förmåga och vi måste skapa långsiktigt goda planeringsförutsättningar för det svenska försvaret att växa. Därför vill vi från Moderaternas sida se en tätare politisk dialog om såväl resurser som förmåga på längre sikt.
Moderaterna har tillsammans med övriga allianspartier signalerat i våra respektive budgetar att vi vill höja försvarsanslaget upp mot 2 procent av BNP under de kommande åren, låt vara med lite olika ambitionsnivå. Socialdemokraterna å sin sida antog vid sin kongress 2017 skrivningar om att den säkerhetspolitiska situationen i vårt närområde kräver att försvarsanslagen förstärks.
Denna möjliga samsyn om försvarets framtida behov bör ligga till grund för en mer långsiktig försvars- och säkerhetspolitik som inte bygger på förhandlingar inför varje nytt budgetförslag. I det försämrade säkerhetsläge Sverige befinner sig i har vi inte råd att vara kortsiktiga och låta politiska låsningar styra. Sverige behöver ett både djupare och bredare samtal om hur den svenska försvarsförmågan kan stärkas.
Hans Wallmark.
försvarspolitisk talesperson (M).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
