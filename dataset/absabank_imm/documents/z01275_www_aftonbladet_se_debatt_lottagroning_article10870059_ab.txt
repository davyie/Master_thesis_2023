Svartjobb inte fel enligt allmänna synen.
Var åttonde svensk jobbar svart! Är vi förvånade? Inte jag. Men det kostar samhället 120 miljarder om året. Svartjobb är knappast ett nytt problem. Politikerna har diskuterat frågan i många år. En tid på 1900-talet vädjade politiker till människors solidaritet. Då fungerade välfärdssamhället relativt bra och politikerna hade kontroll på arbetslösheten.
Då stämplades svartjobbarna mer av gemene man som osolidariska och som tärande på vår gemensamma kaka.
Annat är det i dag. Politikerna står handfallna inför långtidsarbetslösheten. Ungdomar, akademiker och invandrare har stora problem att komma in på arbetsmarknaden. Men det är inte bara arbetslösa som jobbar svart. Hantverkare tjänar extra på hushållens stora lusta att renovera. För att inte tala om alla som byter tjänster med varandra. Det finns numera en allmän syn om att svartjobb inte är fel. En av förklaringarna är att vi har ett regelverk och en skattelagstiftning uppbyggd kring ett annat århundrade, en svunnen tid. Krav på förändringar kommer alltid underifrån, från de människor som måste klara vardagen.
Lotta Gröning.
