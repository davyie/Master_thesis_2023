Hur kan vi utvisa dem vi behöver som mest?
Debattören: Att arbetskraftsinvandrare tvingas lämna Sverige efter småfel måste upphöra.
Ingenjören Ali Omumi, som arbetar på ABB, ska utvisas på grund av ett mindre byråkratiskt fel rapporterar den engelskspråkiga nyhetssajten The Local om.
Han är inte ensam om detta. Det senaste året har flera arbetskraftsinvandrare utvisats ur Sverige på grund av bagatellartade misstag.
Det har handlat om att den anställde tagit ut för lite semester, fått en lön som ligger strax under kollektivavtal eller att arbetsgivaren missat att teckna rätt försäkring. I Ali Omumis fall beskriver domstolen att han blivit offer för ett uppenbart administrativt misstag från arbetsgivarens sida, men håller ändå fast vid Migrationsverkets utvisningsbeslut.
Detta visar att utvisningarna är orimliga. Sverige ska vara ett land som är öppet, ett land som uppmuntrar människor att flytta hit för att arbeta, försörja sig själv och skapa en ny framtid.
Kompetensutvisningarna gör Sverige fattigare. Vi ser nu hur bristen på arbetskraft gör att stora exportföretag som ABB och andra är beroende av att kunna rekrytera människor från andra länder.
När Sverige nu utvisar de människor vi behöver som mest får det konsekvenser för jobben och välfärden i Sverige. Varför välja att arbeta i Sverige när det finns en risk att bli utvisad? Vem väljer att ta med sig familj och barn när det är du som arbetstagare som får ta konsekvenserna om din arbetsgivare har gjort fel?.
Det vilar ett mycket tungt ansvar på den rödgröna regeringen för detta, Trots upprepade krav från företagen fortsätter utvisningarna av högutbildad arbetskraft.
Jag är visserligen medveten om att Socialdemokraterna är skeptiska till arbetskraftsinvandring. Men jag hade hoppats att den politiska prestigen kunde stå tillbaka till förmån för vad som är bäst för Sverige. Dessvärre blev det inte så.
I stället bedrivs nu en obegriplig migrationspolitik. Med ena handen beslutar den rödgröna regeringen, med hjälp av stöd från Vänsterpartiet och Centerpartiet, om den så kallade gymnasieamnestin som innebär att 9 000 unga män som saknar asylskäl ska få stanna. Det motiveras med att handläggningstiderna har varit långa.
Med andra handen kastas arbetskraftsinvandrare ut från vårt land på grund av bagatellartade misstag. Då är plötsligt inte långa handläggningstider någon förmildrande omständighet. Det är en häpnadsväckande brist på logik.
Kompetensutvisningarna måste upphöra. Nu. Liberalerna kräver följande:.
Utvisningen av Ali Omumi visar på ett brutalt sätt hur politisk prestige går för långt. Sverige ska vara ett öppet land som välkomnar människor som arbetar och startar företag.
Hårt arbetande människor som vill skapa sig en ny framtid och vara med och bygga vårt land ska inte kastas ut ur gemenskapen.
Mats Persson, ekonomisk-politisk talesperson (L).
Häng med i debatten och kommentera artikeln – gilla  Debatt på Facebook.
