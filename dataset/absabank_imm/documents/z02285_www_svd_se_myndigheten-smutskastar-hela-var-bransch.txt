Myndigheten smutskastar
hela vår bransch.
Nätmyndigheten borde följa lagen - inte smutskasta en hel bransch. Det skriver Kjell Jansson, vd för Svensk Energi i en replik till Energimarknadsinspektionen.
De kommunalt ägda företagen och alla andra elnätsföretag arbetar hårt för att möjliggöra att ny förnybar produktion kommer in i systemet.Kjell Jansson.
Det här är en argumenterande text med syfte att påverka. Åsikterna som uttrycks är skribentens egna.
Sveriges elnätsföretag säkerställer en stabil elförsörjning till alla hushåll och all industri. De gräver ner kablar i jorden för att minimera risken för strömavbrott, de röjer ledningar när stormen går så vi snabbt kan få tillbaka ljus och värme och de kopplar in förnybar elproduktion på nätet – från såväl solpaneler på villatak som stora vindkraftanläggningar.
Men när jag läser vad Anne Vadasz Nilsson, generaldirektör på Energimarknadsinspektionen (Ei), och kollegor, skriver på Brännpunkt 31/3 så får jag känslan av att elnätsföretagen inte gör något av detta, utan mest vill ta betalt.
Anne Vadasz Nilsson ondgör sig framför allt över det faktum att många elnätsföretag överklagade Ei:s senaste beslut om hur elnätsföretagens högsta tillåtna intäkter beräknas. Här kan det vara på sin plats att påpeka att en stor majoritet av dessa elnätsföretag är kommunala företag med styrelser av alla politiska färger. Flera hundra kommunpolitiker har sålunda ansett att Ei:s beslut ger för låg avkastning.
Vidare pekar Vadasz Nilsson ut överklagan som orsaken till att myndigheten nu ser behov av att än en gång förändra den modell som elnätsföretagens intäkter beräknas enligt. Hon beklagar sig över 20 år av olika regleringar, men nämner inte med ett enda ord orsaken bakom företagens överklagan.
**Det är märkligt, **men samtidigt fullt förståeligt, eftersom Ei har sig själva att skylla genom att de inte följt det regelverk som gäller utan valt att göra egna tolkningar och tillägg. Just därför gav förvaltningsrätten elnätsföretagen rätt på alla punkter i sin dom som kom i december 2013. En dom som Ei i sin tur nu valt att överklaga. Om Ei fortfarande bekymrar sig om tidsåtgången så är det en sekundsnabb åtgärd att helt enkelt följa lagar och det givna domstolsutslaget.
Skräddarsydda kurser i ämnen som intresserar och engagerar både kropp och själ.
Våra politiker stiftar lagarna. Myndighetens ansvar är att följa dem. Här lämnar dock Energimarknadsinspektionens "track-record" lite övrigt att önska. De har helt enkelt haft svårt att följa gällande lag vad gäller just elnätsregleringen under årens lopp. Vid så gott som varje domstolsprövning har myndigheten förlorat. Jag är rädd för att kvaliteten i det som nu föreslås följer i spåret av tidigare misslyckanden.
**Så istället för att **Anne Vadasz Nilsson lägger över all skuld på Sveriges elnätsföretag, så kanske hon bör ägna sig åt en smula självrannsakan. Det vore klädsamt för en myndighet som inte bara ska värna om kundens intresse, utan också har i uppdrag att säkerställa att elnätsföretagen kan bedriva en verksamhet som ger en rimlig avkastning. Något som i sin tur gör det intressant att investera i och utveckla verksamheten.
Och investeringar behövs. Framöver ser bland andra Svenska Kraftnät behov av mångmiljardinvesteringar i det svenska elnätet. Nästa generations elnät är inte längre ett kanske, utan en verklighet som krävs för att elnäten ska kunna bli mer styrbara och få plats med en växande mängd förnybar el. De kommunalt ägda företagen och alla andra elnätsföretag arbetar hårt för att möjliggöra att ny förnybar produktion kommer in i systemet och bidrar till att vi redan nu har ett elsystem med 97 procent koldioxidfri elproduktion. Och då måste alla värna om investeringar i elnätet.
KJELL JANSSON.
vd för Svensk Energi.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
