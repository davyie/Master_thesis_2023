Telias agerande hotar ett fritt internet.
Telias agerande där nätet inte är neutralt innebär flera problem. Konsumenter och företagare bör få dra nytta av potentialen av fibernät. Det skriver Henrik Ringmar, vd för IP-Only.
Kombinationen av inskränkningar i nätneutraliteten samtidigt som vissa kommuner försöker hindra privata aktörer att bygga fiberinfrastruktur äventyrar den konkurrens som länge varit unik för Sverige.
Det här är en argumenterande text med syfte att påverka. Åsikterna som uttrycks är skribentens egna.
Inskränkningar i nätneutraliteten riskerar inte bara yttrandefriheten utan även konkurrensen på bredbandsmarknaden. Sveriges ledande publicister sätter fingret på en ömmande punkt i sin debattartikel om Telias samarbete med Facebook (SvD Debatt 3/5). Vi som arbetar för att en digital infrastruktur som rymmer en mångfald av tjänster och operatörer ska bli tillgängligt välkomnar därför debatten om de grundläggande förutsättningarna för ett fritt internet till alla.
IP-Only delar den oro som flera företrädare för svenska medier ger uttryck för. Att statliga Telia premierar vissa tjänster i det egna nätet utgör en inskränkning i neutraliteten på internet, som i förlängningen hotar den mångfald som är nödvändig för att internets alla möjligheter ska vara tillgängliga för alla.
Att subventionera enskilda tjänster och leverantörer i det egna nätet hotar inte bara de svenska medieföretagens möjlighet att sprida samhällsviktig information, det är också ett direkt hot mot konkurrensen som gjort Sverige till ett internationellt föredöme på bredbandsområdet. Den reglerande myndigheten Post- och Telestyrelsen (PTS) motsatte sig tidigare en reglering av neutraliteten i näten av det enkla skälet att den svenska marknaden redan reglerades av konkurrensen, det vill säga tack vare att det finns ett flertal operatörer som erbjuder fibernät och tjänster så behövdes ingen reglering kring nätneutralitet. Telias agerande riskerar att kraftigt försämra möjligheterna för konsumenter och företagare att dra nytta av den fulla potentialen av fibernätet och underminera den självreglering som tidigare präglat branschen. Är det så att Telia nu ser att man kan börja kompromissa med nätneutraliteten för att konkurrensen på fibermarknaden försämras, då privata aktörer hindras att bygga fiberinfrastruktur?.
Ett brett utbud av tjänster och leverantörer skapar innovationskraft. Detta har konstaterats flera gånger av både PTS och Svenska stadsnätsföreningen. Den riskerar att gå förlorad om hushåll och företag enbart kan välja mellan ett särskilt utbud av tjänster som antingen prioriteras eller subventioneras av Telia. Det skapar i sin tur en klyfta i Sverige mellan de som har och de som inte har tillgång till ett diversifierat utbud av tjänster och leverantörer i näten.
Ända sedan starten har IP-Only verkat utifrån premissen att öppna och neutrala nät är en förutsättning för den digitala infrastrukturen. Just därför investerar vi i och utvecklar vår egen infrastruktur vilket gör att vi aldrig behöver kompromissa med vår öppenhet och att våra nät alltid erbjuder den mångfald som i dag efterfrågas av konsumenter som vill ha mer än ett val på bredbandsmarknaden.
Skräddarsydda kurser i ämnen som intresserar och engagerar både kropp och själ.
Genom ett konstruktivt samarbete med landets kommuner kan vi säkerställa att hela Sverige, även landsbygden, erbjuds ett alternativ till ett nationellt täckande Telia-nät med enbart sitt egna urval av tjänster. Det skapar också möjligheter för tjänsteleverantörer som själva saknar kapital för att bygga egna nät att nyttja vår infrastruktur och leverera till kunder, något som hade varit omöjligt om det bara fanns ett nät ägt av Telia.
Den svenska bredbandsutbyggnaden står inför ett paradigmskifte. Kombinationen av inskränkningar i nätneutraliteten samtidigt som vissa kommuner försöker hindra privata aktörer att bygga fiberinfrastruktur äventyrar den konkurrens som länge varit unik för Sverige. Om ingenting görs riskerar vi att permanent rasera de nationella förutsättningar som skapat innovation i teknik- och tjänstesektorn i Sverige.
Vi delar därför landets ledande medieföretags slutsats att regeringen bör ta ett ansvar i arbetet med att garantera ett fritt internet. Förutsättningarna för konstruktivt samarbete mellan svenska kommuner som ger grävtillstånd och markavtal och investeringsvilliga privata aktörer bör säkerställas för att ett neutralt fibernät ska kunna erbjudas till alla. Genom samarbete kan den fulla potentialen i ett fritt internet realiseras då användarna själva har valmöjligheten att avgöra vilket utbud de vill ha.
Henrik Ringmar.
vd IP-Only.
Fotnot: IP-Only är en internetoperatör som främst riktar sig till leverantörer av informationstjänster på Internet.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
