Därför åker jag inte till Almedalen i år.
För första gången på 25 år kommer jag, av flera anledningar, inte att delta i Almedalsveckan i år.
Kostnaderna för attraktiva platser har ökat explosionsartat och kan kosta 6 000 kr/kvm, liksom kostnader för seminarie- och möteslokaler. En del hyresvärdar har pressat upp priset, andra har det inte. En trea i innerstaden kan gå på 75 000 kronor för en vecka. Ett mindre markområde invid Almedalsparken ville uthyraren ha 875 000 kronor för att hyra ut, exklusive all form av service.
År 2014 fanns Almedalsbåten, en färja i Visby hamn där man fick logi och båtresa för 900 kronor per person och natt om man delade 8,4 kvm med tre andra.
Risken är att medverkan blir förbehållet kapitalstarka organisationer, medan de med begränsad budget kommer att få svårare att delta.
Gotlands näringsliv behöver Almedalsveckan. Restaurangerna får ett tillskott. Hotellen är fullbokade flera år i förväg. Kommunen får möjlighet att visa upp eleganta lokaler i kongresshallen och biblioteket, högskolan får en intensiv sommarvecka.
Det sjuder av aktivitet och på det hela taget går det städat till.
Jag vet. Jag har varit där i 25 år. Jag har försvarat Almedalsveckan gentemot belackarna. Det är inte en förtäckt semestervecka för journalister och politiker. Det är ett unikt tillfälle att träffa människor från olika delar av samhällslivet. Det goda samtalet är en viktig grund för demokratin och kan föras vid seminarier, möten och luncher.
Det är en möjlighet för en nyfiken allmänhet att på en koncentrerad plats få del av viktiga samhällsfrågor. Det går att välja ur ett digert program med tusentals aktiviteter. Varje kväll bjuds på partiledartal i vackra Almedalsparken. Allt är tillgängligt och fritt att besöka. För en lärare i samhällskunskap är det svårt att tänka sig en bättre plats för kompetensutveckling i modernt samhällsliv.
Ändå ger jag upp.
Från att ha varit en scen för en Fårösemstrande Olof Palme har det blivit en diversebutik med seminarier, högljudda mediediskussioner på torg och i gränder, protesterande högerextrema grupper och kommersiella aktörer. Antalet besökare fyrdubblades mellan 2007 och 2013 till 20 000 personer. Antalet evenemang har under 2000-talet ökat från 52 till över 3 500 förra året. Antalet arrangörer var närmare 1 500.
Almedalen blev ett begrepp när riksdagen bestod av fem partier. Nu är det åtta partier och Almedalsveckan har blivit en tillställning på åtta dagar. I år får Feministiskt Initiativ möjlighet att inta scenen en nionde dag.
Oförmågan att hantera det växande antalet partier är påtaglig. Få, om ens någon, orkar vara där hela tiden. Antalet arrangemang har gjort programmet oöverskådligt.
Almedalsveckan behöver reformeras.
Arrangörerna måste begränsa antalet dagar. Alla partier måste inte ha varsin dag.
Se över tillgången till mark och hur det går att begränsa priserna.
Arbeta på att lösa boendet, tillgängligt för fler och till rimliga kostnader.
Koncentrera vissa teman under några av dagarna, en möjlighet att erbjuda tillgång till lokaler för ett visst tema under en viss dag.
Medierna bör fundera på sin roll som aktör under veckan.
Sverige behöver Almedalen, där politiker, journalister, fack, arbetsgivare, företag och allmänhet kan mötas. Den kan åter göras till en spännande plats för demokrati och debatt!.
Lars-Olof Pettersson.
Rådhusgruppen City.
