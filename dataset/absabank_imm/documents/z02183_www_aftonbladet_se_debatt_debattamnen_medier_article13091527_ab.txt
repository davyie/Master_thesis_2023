Public service-medierna smörar för kungahuset.
Den senaste tiden har debatten om public service handlat om att SVT och SR i stället för att göra dyra underhållningsprogram bör ägna sig åt publicistisk verksamhet som inte är kommersiellt gångbar. Samtidigt rasar den publicistiska debatten om kungahuset.
Då finns det all anledning att ställa sig frågan om på vilket sätt public service har bevakat vår statschef och därmed vårt statsskick de senaste åren.
Frågan är viktig. Tar vi vårt statsskick på allvar så måste det finnas en bevakning där man kan ge plats åt flärdfulla skildringar – och ändå göra skarpa granskningar.
Vi på TV4 frågar oss varför vi känner oss ensamma om att göra just detta – och varför public service i stället valt en hovsam inställning till vårt kungahus.
2006 kom reportern Ulla Danné till oss med en idé som SVT tackat nej till: att granska kungens ekonomi. Vi avslöjade att kungen, då med en privat förmögenhet på 200 miljoner, ägnat sig åt avancerad skatteplanering samtidigt som han var mottagare av EU-bidrag.
I SVT:s  ”Året med kungafamiljen” samma år fick tittarna se när gästerna anlände till slottet för kungens 60-årsfirande.
2009 inledde TV4 och SVT ett samarbete – som senare avbröts – för att gemensamt producera och sända kronprinsessbröllopet. SVT valde att betrakta kungahuset som entertainment genom att lägga bevakningen under programbeställaren för underhållning.
På TV4 valde vi en annan väg och behandlade frågorna kring vårt statsskick med ett journalistiskt anslag.
Våren 2010 publicerade vi ”Familjen Bernadotte” – en dokumentärserie i sex delar där filmaren Gregor Nowinski under två års tid följt kungafamiljen på nära håll, och som gav en ny, fördjupad bild av familjen Bernadotte där bland annat drottningen för första gången pratade om sin fars medlemskap i nazistpartiet.
Medan vi arbetade med den, sände SVT ”Året med kungafamiljen”. Där fick man bland annat veta att kungaparet åkt till Finland för att hedra minnet av Märkesåret 1809.
”Kalla fakta” ägnade närmare sex månader åt svensk journalistiks första seriösa försök att gå till botten med familjen Sommerlaths kopplingar till nazismen. Avslöjandet möttes av tystnad både från hovet och från SVT/SR som konsekvent valde bort nyheten.
I höstas kom boken ”Den motvillige monarken”. TV4:s debattprogram ”Kvällsöppet” ägnade två program åt de uppseendeväckande uppgifterna om kaffeflickor, vilda fester med mera. SVT:s ”Debatt” valde att vinkla sitt program på frågan om journalister ska gräva efter skandaler i kungens privatliv. När det blev dags för ”Året med kungafamiljen” undveks ämnet i möjligaste mån.
I maj 2011 kommer nya häpnadsväckande uppgifter om vår monarks förehavanden och hans vänners agerande. Återigen tar TV4 en ledande position i bevakningen när ”TV4 Nyheterna” publicerar en intervju med en av härvans huvudpersoner Mille Markovic. SR och Ekot hade alla möjligheter att ta en tätposition – det var de som hade förhandlat till sig rätten att först publicera bandinspelningarna med kungens vän Anders Lettström. Men både SVT och SR väljer i stället att gå på hovet och informationschef Bertil Ternerts pr-strategi.
I ”Studio ett” får Ternert oemotsagd utmåla TV4:s bevakning som det stora problemet. TV4 var inte inbjudna. Han vägrar sedan svara på i stort sett alla frågor om sakförhållanden. Det finns all anledning att ställa sig frågan om på vilka premisser Ternert bjöds in till programmet.
På TV4 ser vi nu fram emot att sända ett härligt nationaldagsfirande på Skansen där kungen ska hålla tal. Det utesluter inte att vi noggrant kommer att fortsätta bevaka utvecklingen både i familjen Sommerlaths historia och i kungens vänners förehavanden.
Och vem vet – kanske kommer vi med ett och annat eget avslöjande samtidigt som SVT har fullt upp med att producera ”Året med kungafamiljen” anno 2011.
FAKTA.
Fredrik Lundberg.
