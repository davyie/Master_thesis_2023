Likgiltighet är inte acceptabelt.
Idag genomför Allians för Sverige ytterligare ett löfte. Regeringen fattar beslut om att tillsätta en utredning som ska se över möjligheten att införa en lagstadgad skyldighet för var och en att efter förmåga ingripa när en annan människa är i nöd.
Det här är en argumenterande text med syfte att påverka. Åsikterna som uttrycks är skribentens egna.
Sverige ska vara ett tryggt land att leva i. Allians för Sverige har gjort en kraftig upprustning av det svenska rättsväsendet. Vi ökar antalet poliser, skärper straffen för våldsbrott och har stärkt brottsofferperspektivet i rättsväsendet.
Ett tryggt land förutsätter också att vi bryr oss om och hjälper varandra. I svensk rätt finns idag vissa bestämmelser om skyldighet att ingripa för att hjälpa och skydda. Det finns dock inte någon generell skyldighet att agera vid fara för liv eller hälsa eller omfattande förstörelse av egendom.
Ett antal uppmärksammade fall har inträffat där personer har bevittnat våldsbrott utan att vidta någon åtgärd. Det har satt fokus på frågan om en skyldighet att agera för att bistå nödställda personer. Regeringen har därför utlovat att utreda möjligheten att införa en lagstadgad skyldighet för var och en att efter förmåga ingripa när någon är i nöd.
En utredare får i uppgift att göra en analys av behovet av att ändra lagstiftningen om skyldighet att agera vid sådana situationer eller att bistå nödställda personer. Ett annat alternativ kan vara att samla och förtydliga de bestämmelser som redan finns.
Utredaren ska beakta att förslagen utformas så att kravet på tydlighet och förutsebarhet uppfylls och att risken att oönskade effekter av lagstiftningen undviks. Utredaren ska göra en avvägning mellan ett krav på agerande och intresset av att åtgärden kan vidtas utan allvarlig fara för den som ingriper. I detta sammanhang uppkommer det frågor kring å ena sidan den enskildes förmåga att agera och å andra sidan den aktuella situationen eller det behov av hjälp som den nödställde har.
Skräddarsydda kurser i ämnen som intresserar och engagerar både kropp och själ.
Vidare kan det uppkomma frågeställningar av etisk natur, exempelvis vilket ansvar som bör vila på den som underlåter att hjälpa någon som själv har försatt sig i en livsfarlig situation. Andra frågor som måste belysas är vem som är skyldig att agera när flera personer är närvarande på den plats där den farliga situationen uppkommit eller där någon är nödställd.
Utredaren ska föreslå de lagändringar som han anser behövs. Ett förslag till hur en lag om underlåtenhet att ingripa kan utformas ska tas fram även om utredaren skulle komma fram till att nuvarande lagstiftning är tillräcklig.
En ändrad eller förtydligad lagstiftning kan bidra till att fler både känner och tar sitt ansvar. Likgiltighet är inte acceptabelt. Attityder kan förändras och därmed ge oss ett bättre samhälls-klimat. Det är vårt motiv till denna utredning.
BEATRICE ASK (M).
JustitieministerINGER DAVIDSON (KD).
Vice ordförande i justitieutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
