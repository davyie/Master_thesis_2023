Avgå, Adelsohn Liljeroth.
Moderna museet firade söndagen den 15 mars World Art Day med att kulturminister Lena Adelsohn Liljeroth aktivt deltog i en konstinstallation med en tårta föreställande en stereotypiskt rasistiskt framställd svart kvinna, komplett med ”blackface”*. Kulturministerns spelade en aktiv del i den rasistiska konstinstallationen när hon skrattandes skar upp tårtan och sedan matade modellen, som var en del av bakverket.
Enligt Moderna museet var ”tårtkalaset” tänkt att problematisera kvinnlig omskärelse och romantiserande och exotiserande föreställningar från väst. Det är två ämnen som Afrosvenskarnas rikfsförbund tar på stort allvar. Men det fanns inte mycket allvar i Moderna museets ”tårtkalas”.
Istället visar bilder från evenemanget hur det skrattades och fnittrades genom hela händelsen. Det är mycket svårt att se hur kvinnor som drabbas av kvinnlig omskärelse eller svarta människor gynnas av att Moderna museet bidrar till degraderingen av dem.
Kulturministern säger till TT att konsten måste få provocera och visar därmed med all önskvärd tydlighet att hon inte ser det som ett problem att en minister i en svensk regering aktivt bidrar i en rasistisk manifestation. Hon pratar också om att situationen har misstolkas och låter alltså förstå att alla vi som upprörs av hennes beteende inte förstår vad det handlar om. Att det i stället är hon som sitter på förståelsen och det goda omdömet.
Till Adelsohn Liljeroth vill vi säga att Afrosvenskarna och många andra med oss är fullt kapabla att analysera situationen. Och som vi ser det har vi att göra med en minister som gjort ett grovt rasistiskt övertramp i sitt ämbete. Det som gör saken ännu värre är att hon i efterhand inte ångrar det inträffade utan bara rått konstaterar att Konsten måste få provocera. Hon går därefter vidare till att ifrågasätta intelligensen hos alla de som kritiserar henne.
Ett museum kan givetvis göra vad som faller det in inom lagens ramar. Men på Sveriges högsta ansvariga politiker för kulturfrågor måste vi kunna ställa högre krav. Höga politiker har tidigare avgått för saker som att köpa blöjor med regeringens kontokort. Då måste även kulturministern i det här läget ta sitt ansvar och avgå. Ytterst är det statsminister Fredrik Reinfeldts sak om hon inte självmant visar den moraliska hållningen som krävs.
Men i Sverige bör vi också ta tillvara på det inträffade för introspektiv självkritik. Vad beror det på att ett ledande statligt museum anordnar ett spektakel likt detta? Vad beror det på att vi har en kulturminister som inte visar någon ånger för sitt aktiva deltagande i nämnda rasistisk manifestation?.
Sverige har som land skrivit ur sig från den historia och samtid präglad av rasism som resten av världen fungerar inom. Rasistiska uttryck anses därför inte vara problematiska i Sverige eftersom här ses inte rasismen som ett problem. Det är därför en utmaning för oss alla att revidera den svenska självbilden för att vi ska förstå vilken integrerad del Sverige har varit av historiska skeenden som den transatlantiska slavhandeln och kolonialismen, inte minst för dess idéhistoria.
Kitimbwa Sabuni.
* FOTNOT: "Blackface" är en typ av sminking med ursprung i USA, använd för att skapa ett stereotypisk porträtt av svarta. Källa: Wikipedia.
FAKTA.
