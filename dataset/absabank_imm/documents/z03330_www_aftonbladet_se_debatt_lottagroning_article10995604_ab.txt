Ett litet kliv framåt för mänskligheten.
Jag hörde på radion att den amerikanska bilindustrin hade uppvaktat George W Bush. Anledningen är att bilindustrin har stora problem med den tuffa konkurrensen. Men deras krav till presidenten handlade inte om stödpaket.
De ville i stället ha ett löfte från Bush att se till att det finns etanolpumpar på alla mackar inom en snar framtid. I gengäld skulle de producera etanolbilar.
Även om miljön inte var det främsta skälet till deras framstöt utan snarare lönsamheten och oljeberoendet så är det toppen! Satsar USA stenhårt på etanolbilar lär det sprida sig till hela bilindustrin.
Det stora internationella politiska engagemaget för miljön just nu är en milstolpe. Jag applåderar fast politikerna just nu flyger över hela världen fram och tillbaka och diskurerar nya åtgärder. Det vore bättre de sammanträdde över internet, men vi ska inte begära allt på en gång. Kampen för miljön har tagit ett ”litet” kliv för mänskligheten. Mycket återstår. Framför allt kan vi som enskilda individer också dra vårt strå till stacken.
Dagens debattsida visar en del av det stora gensvar som  fått från människor.
I dag överlåter vi sidorna till alla som vill diskutera klimathotet. Äntligen är det miljön som vi diskuterar!.
Lotta Gröning.
