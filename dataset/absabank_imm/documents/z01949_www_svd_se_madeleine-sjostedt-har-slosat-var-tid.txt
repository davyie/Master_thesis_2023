Madeleine Sjöstedt har slösat vår tid.
I söndags kväll blev jag uppringd av Malmö stads fritidsdirektör. Han hade fått besked om att Stockholms stad ville ta över den omdiskuterade Davis Cup-matchen mellan Sverige och Israel 6–8 mars. Skälet var att man bättre ansåg sig kunna garantera säkerheten och spela med publik och jag ställde mig genast positiv till förslaget.
Det här är en argumenterande text med syfte att påverka. Åsikterna som uttrycks är skribentens egna.
Redan i januari hade vi från Malmö stads sida försökt intressera Svenska tennisförbundet för att flytta matchen så att man skulle kunna spela med publik. Vi meddelade därför att vi var beredda att överlåta avtalet på Stockholm.
Jag tillbringade stora delar av måndagen med att svara på frågor om detta i media. Sent på eftermiddagen debatterade jag i riksradion med Madeleine Sjöstedt, (FP), Stockholms kultur- och idrottsborgarråd. Hon radade upp ganska så bombastiska argument om idrottens frihet att spela inför publik, som hon jämställde med mötesfrihet.
Men strax efter det att radiodebatten var avslutad fick jag beskedet att Sjöstedt drog sig ur och inte längre ville ta över matchen. Den återstående tiden före matchen var för knapp för att man skulle hinna med arrangemangen, hette det plötsligt.
Dessa turer hade varit godtagbara om det var frågan om en ny sketch med Peter Dalles upprymde uppfinnare från Sundbyberg ("Tänkte inte på det!") eller för den delen om det var en genomsnittlig svensk kommun med liten eller ingen erfarenhet av arrangemangsverksamhet som kommit med förslaget.
Men samma agerande är inte acceptabelt när det gäller Stockholms stad, som ofta står värd för stora sportevenemang och är Sveriges näst mest rutinerade evenemangskommun efter Göteborg. Att kultur- och idrottsborgarrådet i Stockholm inte i förväg vet vilken stor apparat det är att stå värd för en landskamp är helt osannolikt.
Skräddarsydda kurser i ämnen som intresserar och engagerar både kropp och själ.
Varför gick Madeleine Sjöstedt så hårt ut i media, utan att bekymra sig för om förslaget var praktiskt genomförbart eller inte?.
Jag tror att hennes utspel byggde på helt andra kalkyler och att det handlade om att få medieutrymme.
Kanske ville hon verkligen föra diskussionen om publikfrågan och om mina åsikter i Palestinafrågan, men insåg att hon skulle ha svårt att komma till tals i nationell media eftersom hon inte är en rikskänd person.
Kanske trodde hon sig kunna vinna politiska poäng.
Oavsett vilket så har hon slösat både min och många andras tid. I stället för att förbereda matchen och fördjupa diskussionen om säkerheten med polisen, så har vi varit tvungna att lägga tid på kommunikation kring flyttplanerna med Stockholms stad och Svenska tennisförbundet och på att kommentera Sjöstedts utspel i media.
Missförstå mig inte. Jag debatterar gärna både Malmö stads ställningstaganden kring Davis Cup-matchen och min egen personliga hållning i Palestinafrågan.
Men att gå ut hårt på det här sättet och ställa utfästelser som man vet att man inte kan hålla, det är mycket låg nivå och ett mycket oseriöst agerande av Madeleine Sjöstedt.
Ilmar Reepalu, (S).
kommunstyrelsens ordförande i Malmö.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
