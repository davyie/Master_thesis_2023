Sluta misskreditera hyresrätten.
BOSTÄDER Det finns en attityd hos politiker där boende i hyresrätter nedvärderas. I själva verket har många valt ett fullserviceboende. Även skattereglerna missgynnar hyresrätterna enligt en ny rapport från Hyresgästföreningen, Fastighetsägarna och SABO.
Begreppet "bostadskarriär" har blivit allt mer populärt bland politiker, debattörer och allmänhet. Man talar om vikten av att kunna använda sitt boende som en språngbräda för att höja sin bostandard. Hyresrätten utmålas som den som "blir över", något för dem som inte kan få något bättre.
Det här är en argumenterande text med syfte att påverka. Åsikterna som uttrycks är skribentens egna.
Det är fel. Fakta är att tre miljoner människor valt att bo i hyresrätt. Här bor alla slags männi-skor; spridningen i inkomst, val av yrke, ålder och etnicitet är mycket stor. Och många av dem hyr sin bostad utan tanke på så kallad bostads-karriär. I hyresrätten slipper de binda kapital och slipper oroa sig för räntorna. Någon annan krattar höst- löven, skottar snön och klipper gräset. Hyresrätten gör det möjligt att snabbt flytta dit jobb och studier finns. Det är knappast ett boende som överges för att nå karriärstoppen. Det är redan toppen.
Just därför är talet om bostadskarriär mycket märkligt. Politiker och debattörer utgår inte från hyresrättens service och frihet. De blundar för människors val. Istället utgår man från att just denna bostadsform är lägsta steget på bostadskarriärens trappa. Enligt bostadskarriärismens första sats ska man nämligen alltid flytta från hyresrätten, genom att byta bort den eller köpa den vid en ombildningsprocess. Det är först då som karriären antas ta fart. Budskapet detta sänder till landets hyresgäster är att de valt fel bostad och att bostadspolitikens främsta uppgift är att bereda vägen så att de kan lämna sitt fullserviceboende så snart som möjligt.
Men det är inte bara språket och attityden som avslöjar vad politikerna anser om hyresrätten. Även de faktiska skattereglerna är missgynnande. En nybyggd hyreslägenhet är 2000 kronor dyrare per månad än ett nybyggt småhus eller en bostadsrätt, enligt en rapport som Hyresgästföreningen, Fastighets-ägarna och SABO gemensamt tagit fram.
Det ägda boendet gynnas systematiskt genom skatter och avdrag. Hyresrätten har fått stå tillbaka, till exempel genom att ROT-avdraget endast gäller för villor och bostadsrätter. Särbehandlingen borde stoppas och politikerna börja se hyresrätten, villan och bostadsrätten som goda boendeformer som kompletterar varandra. Det måste vara upp till var och en att välja vilket boende som passar en bäst. Staten ska inte styra var vi ska bo. Staten ska inte styra hur mycket service vi vill ha i vårt boende. Staten ska inte styra vad vi ska lägga våra sparpengar på. Det kan låta som självklarheter, men är det dessvärre inte.
I partiledardebatter i samband med valet kopplades till exempel boendet i hyresrätt ihop med socialbidragstagande och pekades ut som en orsak till ökande segregation. I bästa fall var det en groda i valdebattens hetta snarare än en politisk ståndpunkt.
Skräddarsydda kurser i ämnen som intresserar och engagerar både kropp och själ.
Oavsett vilket, degraderas tre miljoner människor till en andra klassens boende genom den typen av associationer. Det är en omodern syn som inte alls stämmer överens med verklig-heten. Tvärtom avslöjar den en betydande okunskap om den stora variation som råder på hyresmarknaden. Den bortser även från den utveckling som pågår för att skapa en ännu större bredd, med möjlighet för alla att finna just den sorts hyresrätt som de önskar.
I tisdags presenterades en ny regering. Stefan Attefall (KD) efterträder Mats Odell som bostadsminister. Om Attefall och alliansregeringen vill ge medborgarna en verklig valfrihet måste hyresrättens status stärkas. Både ekonomiskt och i debatten. Ett första steg är att sluta misskreditera hyresrätten – både i ord och i handling. Politikernas uppgift är inte att rangordna boende- former.
KURT ELIASSON.
SABO.
BARBRO ENGMAN.
Hyresgästföreningen.
REINHOLD LENNEBO.
Fastighetsägarna Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
