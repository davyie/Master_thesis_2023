Vad vi vill? Bryta utanförskapet.
REPLIK. Sverige är på väg åt fel håll. En av sju människor befinner sig i utanförskap, många människor får aldrig sitt första jobb och otryggheten ökar i områden runt om i landet. I det läget väljer Tomas Eneroth (S) att ägna sig åt att diskutera formfrågor i stället för att ta tag i Sveriges samhällsproblem.
Moderaterna har inte föreslagit några nya regler eller att lagstifta om decemberöverenskommelsen. Den har fallit och är inte längre aktuell.
Moderaterna står upp för de regler och den process som finns gällande hur budgeten ska behandlas i riksdagen. Denna ordning bidrar till en ansvarsfull ekonomisk politik och har tjänat Sverige väl under 20 års tid, särskilt genom finans- och skuldkris och den efterföljande lågkonjunkturen. Om Socialdemokraterna vill se över detta, vilket görs ibland, skulle vi vara öppna för att diskutera det, men det är uppenbarligen inte aktuellt.
Det är välkommet att Eneroth påtalar ansvar och förtroende eftersom Stefan Löfven, under det första året i regeringsställning, har hunnit bryta flera av de löften som S ställt ut till väljarna. rot-avdraget skulle till exempel behållas och bensinskatten skulle inte höjas. Nu ser vi hur regeringen går fram med att skära ned på rot och höja bensinskatten, två förslag som kraftigt slår mot familjers hushållsekonomi.
Sverige står inför omfattande utmaningar. Inte minst vad gäller den akuta flyktingsituationen. För att ta ansvar för att Sverige bättre ska kunna möta detta har M och Alliansen fört samtal med regeringen vad gäller migration och integration. Vi har nu enats om flera insatser som är viktiga första steg för att skapa ordning och reda i mottagandet och förutsättningar för en bättre integration.
Eneroth frågar vad Moderaterna vill. Vi vill bryta det nya utanförskapet, skapa fler jobb och öka trygghet i samhället. För det har vi presenterat ett samlat reformpaket – som gör det mer lönsamt att arbeta för de med små inkomster, som skapar fler vägar in på arbetsmarknaden och som gör att fler kan lämna utanförskap för egen försörjning.
Jessica Polfjärd.
Gruppledare, Moderaterna.
