Muslimerna görs till syndabockar.
Vi var många som reagerade med bestörtning och oro när folkomröstningen i Schweiz resulterade i ett klart ja för ett minaretförbud. Detta är förvisso ett av många tecken på en utbredning av islamofobin i Europa, vad än belackarna säger om att islamofobi egentligen inte finns.
Det är viktigt att värna religionsfriheten och inte underblåsa de fördomsfulla åsikter mot islam som finns runt om i Europa i dag. Sverige och Fredrik Reinfeldt borde som ordförandeland och dess statsminister i EU göra klart att principer som yttrandefrihet, åsiktsfrihet och religionsfrihet inte får inskränkas.
Självfallet är inte byggnader i sig något hotfullt. Minareter och moskéer är en del av svensk kultur precis som pizzerior och kiosker. Istället är religionsfrihet en viktig princip som måste respekteras och värnas.
Protesterna är nu många mot beslutet som togs i Schweiz – både inom landet och från resten av världen, och många är förvånade. I jakten på religiös fundamentalism svartmålas ofta islam som religion, och i tider av lågkonjunktur och bristande framtidstro är det lätt att ryckas med i dessa förenklade förklaringar på stora samhällsproblem.
Istället för att tala klarspråk om religiös extremism inom alla religioner, och drivkrafterna bakom detta, gör politiker det lätt för sig och utser alla muslimer till syndabockar. De pådrivande bakom ett minaretförbud i Schweiz varnar för en islamisering av samhället. Utgångspunkten är att den existerande kulturen skulle vara hotad. Självfallet är inte kultur statiskt, utan i ständig förändring eftersom samhället är i ständig förändring. Vi skapar gemensamt vårt samhälle, och svensk kultur, dagligen.
Till skillnad från övriga Europa ökar inte främlingsfientligheten i Sverige enligt Mångfaldsbarometern. Öppenhet och respekt för olikheter är huvudfåran i Sverige. Därför är det högst osannolikt att liknande förslag skulle få gehör här, trots att Sverigedemokraterna för fram förslag om att förbjuda byggnationer som ”kraftigt avviker ifrån svensk eller västerländsk byggnadstradition”. Det skulle heller inte lösa integrationsproblem eller minska kriminaliteten eller arbetslösheten utan med all sannolikhet öka islamofobin och stigmatiseringen av muslimer.
Vi vill ha ett mer integrerat land. Vår utgångspunkt är människors lika värde. Det är inte etnicitet eller religion som gör människor kriminella, däremot kan fattigdom och segregation skapa grogrund för utanförskap. Det är inte heller etnicitet eller religion som ligger till grund för hög arbetslöshet bland invandrade och muslimer, utan diskriminering, bristande språkundervisning men också svårigheter med att översätta en genomgången utbildning så att den gäller här.
Vi vill skapa ett samhälle där alla får plats oavsett etnicitet, religion och ursprung. Vi vill öka möjligheten att få jobb, leva på sitt företagande, skapa fler mötesplatser, satsa på antidiskrimineringsbyråer och utbildning. Vi vill satsa på ämnesundervisning på modersmål, vilket även skapar bättre språkkunskaper, även i svenska. Listan kan göras betydligt längre. Det viktigaste är att vi får en politik som minskar klyftorna, ger fler möjligheter och ökar friheten.
Så skapar vi ett Sverige för alla.
FAKTA.
Mehmet Kaplan.
