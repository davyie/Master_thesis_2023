Jag insåg inte katastrofens omfattning.
Vi i Sverige har alla påverkats på olika sätt. Sorgen över dem som på några minuter rycktes bort. Oron över anhöriga och vänner som överlevde, men bär på djupa sår. Ilskan över samhällets oförmåga att tillräckligt snabbt gripa in. Påminnelsen om livets obarmhärtiga skörhet.
Efter att granskningskommissionen presenterade sin rapport diskuteras igen vad som kunde ha gjorts bättre. Jag välkomnar det. Ju mer analys, desto bättre möjligheter att dra lärdomar.
UD står i fokus för en stor del av granskningen. Det är naturligt. Det var UD som fick de första larmen, som försökte ta emot alla telefonsamtal och upprätta listor. Det var UD:s personal som reste till Thailand för att bistå, inte sällan med uppgifter som de inte var förberedda på.
UD reagerade inte tillräckligt fort. Liksom andra institutioner och länder var vi inte tillräckligt förberedda för en så enorm katastrof. Kritiken är berättigad. De krishanteringssystem som fungerat tidigare räckte inte till när så många drabbades samtidigt, på andra sidan jorden. Rätt resurser och verktyg saknades.
Jag insåg inte själv katastrofens omfattning under annandagen. Det beklagar jag djupt. Det finns rutiner för att jag som minister alltid ska få den information jag behöver, även när jag reser, är på möten eller träffar min familj. Dessa rutiner brast på annandagen.
Men jag kan försäkra att från det ögonblick jag insåg katastrofens omfattning har jag inte sparat någon möda på arbetet med att bistå de nödställda och se till att UD:s rutiner förbättras. Det har varit min viktigaste uppgift, sedan jag på morgonen efter katastrofen åkte till UD.
Det var viktigt för mig att nästa dag resa till Thailand för att ha direktkontakt med den thailändska regeringen och räddningsledningen. På plats kunde jag samtala direkt med thailändarna om vad vi kunde bidra med, hur svårt Sverige hade drabbats och vad vi behövde omedelbar hjälp med. Jag kunde säkerställa att inga kroppar skulle brännas utan hanteras så att identifiering, hemtransport och begravning blev möjlig. Jag bad om hjälp med evakuering av skadade svenskar från överbelastade lokala sjukhus.
Under året har jag och resten av UD arbetat intensivt med att förbättra vår förmåga att stötta katastrofdrabbade svenskar. Vi har bland annat skapat en beredskapsstyrka på UD och en snabbinsatsstyrka som direkt ska skickas till katastrofområden. Vi har tagit fram tydliga system för information inom UD så att rätt information snabbt når rätt personer även i det kaos som en katastrof innebär. Nu studerar vi noggrant rapporten för att se vad vi mer kan göra.
Förväntningarna på vad UD ska göra är höga. Den konsulära lag som styr UD:s arbete är betydligt mer restriktiv. Enligt den får till exempel inte en ambassad betala för hemresor av skadade, istället ska man erbjuda resenärer lån eller hjälp med kontakter med anhöriga och försäkringsbolag. Detta visade sig vara orimligt i kaoset efter tsunamin. Alla partier i riksdagen står bakom dagens lagstiftning, men jag hoppas att alla nu också vill delta i en diskussion om det finns skäl för en lagförändring.
Katastrofen väcker frågor om ansvar: Regeringens och myndigheternas. Den resande individens. Resebolagens och försäkringsbolagens. Välfärdssamhällets ansvar utanför landets gränser. Det är bra att dessa frågor nu förbehållslöst diskuteras. Svaren är inte givna.
Nu när kommissionens rapport presenterats kommer bilder från den fruktansvärda katastrofen tillbaka. Vi som har ansvar för att stödja svenskar som drabbats av kriser och katastrofer måste fortsätta arbetet för att samhället ska stå bättre rustat nästa gång det otänkbara händer. Det går inte att förutse vad som kommer att inträffa, men det går att se till att vi har bättre resurser, och krishanteringssystem. Det är på det vi nu ska rikta vår energi.
Laila Freivalds , utrikesminister.
