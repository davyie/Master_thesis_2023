Inte ett hatbrottsoffer till.
När vi idag fyller Stockholms gator med regnbågens alla färger, i respekt för människans alla olika uttryck, livsval och tankar, så är vi inte kuvade utan stärkta av det som drabbat oss och vårt grannland. Vi måste lova varandra att inte låta en enda människa till falla offer för hatet och rädslan, att resa oss ur det som har hänt och stärka arbetet för alla människors rätt att vara den man är. Det skriver Yvonne Ruwaida (mp).
Idag kommer hundratusentals människor samlas på Stockholms gator som deltagare eller åskådare till Prideparaden. Den har växt till att bli den största årliga manifestationen i Norden för humanism och alla människors lika värde och rätt. Det är värden som har byggt de nordiska demokratierna, men de är för den sakens skull inte självklarheter. De måste erövras av oss alla varje dag, i varje sammanhang som vi deltar i.
Det här är en argumenterande text med syfte att påverka. Åsikterna som uttrycks är skribentens egna.
Två veckor har gått sedan Norden utsattes för den största attacken någonsin i fredstid. 77 människor dog på AUF:s sommarläger på Utøya och i Oslo. Terroristen Anders Behring Breivik ingår i den fanatiska miljö som vill vända människor mot varandra utifrån ursprung, etnicitet och religion. Han hämtade sin inspiration där konspirationsteorierna och bilden av "den andre" konstrueras. Han satte sin tilltro till dem som talar om muslimer som "det största utländska hotet" sedan andra världskriget. Genom sina handlingar var det detta som hot han ville undanröja.
Det handlar om islamofobi. En olikfientlighet med samma bärande idé som all annan främlingsrädsla – som rasism, antisemitism, homofobi – att vissa utpekade människor inte har samma rätt att vara, utvecklas, leva. Terrorattentatet understryker det historien har lärt oss: Det största hotet mot vår demokrati kommer inte utifrån – det växer ur de anonyma diskussionerna på internets bakgård, ur segregationen mellan bostadsområdet, ur upplevelsen av ett "vi" och ett "dom".
När vi idag fyller Stockholms gator med regnbågens alla färger, i respekt för människans alla olika uttryck, livsval och tankar, så är vi inte kuvade utan stärkta av det som drabbat oss och vårt grannland. Vi måste lova varandra att inte låta en enda människa till falla offer för hatet och rädslan, att resa oss ur det som har hänt och stärka arbetet för alla människors rätt att vara den man är.
Det är ett löfte som förpliktigar. De som faller offer för hatet gör det ofta under mindre uppmärksamhet än den vi nu riktar mot Oslo och ger till de sörjande överlevande och anhöriga. Förra året anmäldes 5 140 hatbrott i Sverige. Det handlar om människor som i sin vardag kränks, angrips och i värsta fall mördas för sitt ursprung, sin tro eller sin sexualitet. I Malmö pågår rättsprocessen mot den man som misstänks ha mördat minst en person och försökt skjuta minst ytterligare fem – offer utvalda utifrån sin hudfärg.
I takt med att hatpropaganda som direkt eller indirekt uppmanar till hot eller våld blivit allt lättare att spridas, måste samhället agera hårdare mot hatbrott. Det handlar om en skola som inte bara förmedlar kunskap, utan också ger eleverna verktyg för ifrågasättande och källgranskning.
Skräddarsydda kurser i ämnen som intresserar och engagerar både kropp och själ.
Det handlar om ett rättsväsende som behandlar den som anmäler ett hatbrott med respekt, och prioriterar utredningen av hatbrott. Det handlar om resurser till organisationer som ger stöd till brottsoffer. Idag finns inte ens en gemensam definition mellan myndigheterna för vad som är ett hatbrott, något som brottsförebyggande rådet pekat på som ett problem.
På många håll i landet saknas verksamheter som hjälper unga att ta sig ur destruktiva våldsbejakande miljöer och de som finns, som EXIT, lever ofta med en osäker budget. Vår hetslag skyddar inte mot hets utan ger som JK påpekade redan 2006 intryck av att ge ett starkare skydd än den gör.
Sverige behöver införa nolltolerans mot hatet. Vi vill att rättsväsendet prioriterar och samordnar arbetet mot hatretorik och hatbrott.
Hatretoriken på nätet måste uppmärksammas och följas aktivt. Hatet ska aldrig vara obesvarat. I hela landet behövs verksamheter som både kan stoppa nyrekrytering och hjälpa unga som vill lämna nazistiska och rasistiska miljöer. Dessutom behöver vi en ny hetslag så att hets kan åtalas. Inte ett offer till!.
YVONNE RUWAIDA.
Ansvarig för frågor om rasism i miljöpartiets partistyrelse.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
