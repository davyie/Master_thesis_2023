Så görs rädslan till främlingsfientlighet.
Hedersbangladesharen Lars Leijonborg anser sig ha lyft på ett lock i invandrardebatten. Finfinurliga skribenter har denna vecka undrat vad det är för lock. Vad är det vi inte får prata om?.
De skriver med spelad yrvakenhet.
Effektivast uttryckte sig Nils Schwarz i Expressen när han skrev att i den mån det finns något lock så ligger det över en dasstunna och borde alltså ligga kvar.
Well, låt mig ge en liten rapport från en släktmiddag i skithinken:.
En person där gillar inte muslimer för han tror att de lever efter en lära som är fientligt inställd mot halvhjärtade kristna som han själv.
Han känner sig vidare övertygad om att zigenare ständigt snor saker och att judar i Israel generellt är moraliskt ramponerade.
Hans första fråga när ett otäckt brott rapporterats i tidningen är alltid om det var ”sådana där” som låg bakom.
Ni fattar läget – en dold kamera och the old man vore slut.
Problemet är bara delvis att skithinken är full av obegåvade åsikter och åtalbara ord som inte behövs i debatten.
Problemet är snarare att det dryper av rädsla under locket.
En ful, ömklig, äcklig rädsla inför det faktum att många svenska städer i grunden och för alltid är förändrade demografiskt.
En rädsla som inte försvinner för att duktiga, välformulerade människor i media föraktar den och tycker att den luktar illa.
Kanske förtjänar den bara förakt denna rädsla. Men i så fall måste någon våga bryta ett tabu och säga en självklarhet här: Detta är en klassfråga. Det ni föraktar är svaghet.
Klassindelningen sker inte nödvändigtvis längs ekonomiska barriärer utan mäts snarare i bildning, så kallat kulturellt kapital.
Vi som skriver sådana här texter i media tillhör en stabil, och om vi får säga det själva, ganska trevlig medelklass. Jag törs säga undantagslöst.
Integration i denna medelklass är nästan oproblematisk. Den pågår för fullt, om än i blygsam skala och det är därför vi blir så upprörda över när en folkpartist utmålar invandrare som ett bidragsproblem, paralyserade av parabol-tv.
Vi känner inte igen de Ali, Gina och Kurdo vi faktiskt umgås med, läser texter av eller dansar salsa med.
När jag senast svängde in i medieskuggan, förbi neonskylten vid bensinmacken i den knäpptysta, septembersvarta radhusnatten där jag kommer ifrån, slog det mig vilka historier jag aldrig intresserat mig för.
Min skolkompis som jobbar där på macken till exempel. En kille med en aldrig sinande brunn av halvrasistiska anekdoter från tvättstugan. Han är också en kille med en adopterad unge och en av få i sin trapp med ett efternamn vi fortfarande kallar typiskt svenskt.
Här pågår i allra högsta grad en integration. Den är delvis oönskad, upplevs som påtvingad och drivs ofta av skrikna ord som om de trycktes i en tidning möjligen skulle anses vara hets mot folkgrupp.
Jag tror min kompis från förr där på macken beskriver denna integrationsprocess ganska exakt när han säger:.
– Det är mycket tjafs, men för varje tjafs lugnar det sig lite.
Att kalla den kulturella underklass han tillhör för grumligt vatten är inte så konstruktivt. Inte heller att möta hans rädsla för det nya Sverige med förakt genom att kalla den en dasstunna. Det riskerar att förvandla hans rädsla och oro till ilska och fientlighet.
Jan Helin.
