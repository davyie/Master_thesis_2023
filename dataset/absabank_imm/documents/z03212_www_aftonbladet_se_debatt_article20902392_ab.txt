Integration är inte  möjligt utan konflikt.
Jag har fram till nyligen tänkt att integration handlar om arbete, att bristen på jobb är vår största utmaning. Men integration är mer än så.
Man skulle kunna tänka sig att ett så individualistiskt land som Sverige, där vi har en liberal syn på livsstil, är det enkelt att som invandrare komma in i samhället. Men så är det inte. Snarare har landet gått i motsatt riktning – mot segregering. Mot radikalisering.
Jag tror misstaget är att inte inkludera människor i våra normer. Vår individualistiska norm har blivit så relativistisk att till och med intoleranta, reaktionära strukturer och normer accepteras. Feminism blir något för en vit, intellektuell elit, HBT-rörelsen blir något för en klick i storstaden.
Individualism, att låta enskilda människor växa, ger samhället styrka. Men samhället har också kollektiva värderingar som håller ihop oss. När vi inte längre talar om dessa så kan grupper odla sina egna, i konflikt med samhällets värderingar.
Det är ironiskt att jag som representant för Moderaterna skriver detta; önskar mer feminism och mer HBT-rörelse, önskar fler kollektiva värderingar och söker mer folkrörelse. Men det är också ironiskt att när en motion behandlades här i Stockholm nyligen om hedersrelaterat våld så var den inte var skriven av F! eller något annat socialistiskt parti, utan av SD.
I ett samhälle där man inte tar konflikter, även om någon känner sig utpekad och ifrågasatt, kan ingen integration ske. Konflikten är inte slutet utan början på integration.
Tapani Juntunen.
Ledamot (M) i stadsdelsnämnden i Skärholmen.
