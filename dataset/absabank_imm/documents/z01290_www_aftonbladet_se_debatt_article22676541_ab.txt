Kaplan gick - nu kan  du erkänna folkmord.
Den 9 april skanderade en företrädare för Turkiska riksförbundet ”turken vaknar” och ”de armeniska hundarna bör akta sig”. Vi som är ättlingar till armeniska och assyriska folkmordsöverlevare blev väldigt illa till mods när vi hörde detta, eftersom vi vet vad som hände när ”turken vaknade” sist.
Uppemot 1,5 miljoner armenier och 500 000 assyrier/syrianer blev utsatta för ett systematiskt folkmord i det som är dagens Turkiet.
För oss som är ättlingar till folkmordsöverlevare som flydde dikaturen i Turkiet är det djupt oroväckande att höra dessa nationalistiska slagord manifesteras i Sverige. Särskilt när kristna i Irak och Syrien återigen utsätts för folkmord.
De senast åren har Daesh genomfört ett tyst folkmord på assyrier, armenier, jezidier och andra utsatta minoritetsgrupper i Mellanöstern.
Den islamistiska terroriströrelsen spelar på den rädsla som ungturkarna planterade i dessa minoriteter för hundra år sedan när svärden föll och färgade marken röd.
Då dödades uppemot nittio procent av de kristna.
I dag räcker det för Daesh att döda mindre än en procent samt genomföra systematiska kidnappningar, våldtäkter och kyrkobombningar för att få den stora massan att fly hals över huvud.
Assyrier och armenier var först i historien med att konvertera till kristendomen. För det har de fått betala ett högt pris, inte minst i modern tid, i form av övergrepp, förföljelser och massmord.
Kulmen nåddes 1915 i folkmorden som organiserades av ungturkarna och utfördes av turkar och kurder. Dessa folkmord kom en generation senare att inspirera Hitler i sitt försök att utrota judarna. Båda dessa folkmord var noga planerade genom tvångsdeportationer, avrättningar, massakrer och framkallad svält, där Förintelsen var än mer industrialiserad till sin karaktär.
I dag är den kristna närvaron i Turkiet nästan utplånad. I Europa visste stormakter dock vad som hände, inklusive Sverige, men ingen ingrep. Efteråt begravdes frågan. Inget erkännande. Ingen upprättelse.
Vi blev därför väldigt glada när riksdagen erkände folkmorden 2010 genom ett socialdemokratiskt initiativ. Och inför valet 2014 gav Stefan Löfvén ett vallöfte om att göra riksdagserkännandet till utrikespolitik, i samband med det assyriska nyårsfirandet Akitu i Södertälje. Ett vallöfte som han inte har infriat, trots att han suttit som statsminsiter i mer är 1,5 år.
Regeringen Löfvén hade inga som helst problem med att erkänna staten Palestina i den allra första regeringsförklaringen direkt efter valet 2014, dessutom utan en förankring hos oppositionen.
Men när det kommer till att erkänna folkmordet på armenier, greker och assyrier/syrianer lägger regeringen locket på, trots riksdagsbeslut och omfattande forskning och bevis på att det som skedde 1915 är folkmord.
Är det för att det funnits ett motstånd av tidigare minister Mehmet Kaplan? Nu när han har avgått är det i så fall på tiden för alla ministrar att skriva under erkännandet.
Stefan Löfven, våra sår är fortfarande öppna och de kommer aldrig att läka förrän vi får ett erkännande och en ursäkt av den turkiska regeringen.
Du har fortfarande tid på dig att sträcka ut en hjälpande hand och tvätta våra öppna sår genom att sätta tryck på Turkiska staten genom att hålla ditt vallöfte.
Ninos Maraha, liberal och svenskassyrier.
Arin Karapet, moderat och svenskarmenier.
Häng med i debatten – följ  Debatt på Facebook.
