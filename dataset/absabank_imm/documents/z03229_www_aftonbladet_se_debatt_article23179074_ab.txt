Vinge har fel om Black lives matter.
REPLIK. Vinge argumenterar som sverigedemokrater gör – skapar oro och rädsla genom att piska upp en opinion på lösryckta, rasistiska argument. Vinge skriver att BLM är en polishatande organisation, vilket är felaktigt.
Black Lives Matter-rörelsen grundades som en reaktion efter frikännandet av George Zimmerman 2013, för mordet på den 17-åriga svarta pojken Trayvon Martin. I dag har Black Lives Matter vuxit till en stor socialrörelse för rättvisa, med fokus på icke-våld och rasojämlikheter och har systerorganisationer runtom i världen. Mellan augusti 2014 och augusti 2015 organiserade BLM i världen mer än 950 protestdemonstrationer.
I Sverige har flera svarta gräsrotsaktivister anordnat BLM demonstrationer och Feministiskt Initiativ har tillsammans med svarta aktivister i Sverige gjort en video till stöd av BLM-USA.
SD:s politik utgår inte från sociala orättvisor som strukturella, utan deras politik bygger på nationalism, rasism och en identitetspolitik som utmålar alla som inte är vita svenskar som icke medborgare i det svenska samhället. Det är en politik som bygger på ”vi” och ”dem” och attackerar flyktingar, EU-migranter, feminister, antirasister, hbtq-personer och alla oss som står för allas lika värde.
Vinge använder statistik på ett fenomen som är känt som ”Black on Black Crime” för att främja sin populistiska, rasistiska poäng att afrikan-amerikaner (som han felaktigt kallar för afroamerikaner) är destruktiva, våldsglorifierande gängbildare. Vi ser detta som hets mot folkgrupp och ytterligare brist på respekt för alla de oskyldiga, svarta människor som dödats av statssanktionerat polisvåld, och ännu en SD-attack på svarta människors liv.
Vinge argumenterar inte heller utifrån vilket ansvar en rättsstat har för sina medborgare. Polisens jobb är inte att använda sitt våldsmonopol till att rasprofilera, trakassera eller mörda svarta människor, utan att ge skydd och service till medborgarna.
Feministiskt Initiativ stöd för BLM handlar om att väcka uppmärksamhet och kunskap kring angreppen och devalvering av svarta människors liv i USA. Feministiskt initiativ vill därigenom bilda opinion kring den institutionaliserade rasism som finns i USA såväl som i Sverige.
Victoria Kawesa.
Antirasistisk talesperson (Fi).
