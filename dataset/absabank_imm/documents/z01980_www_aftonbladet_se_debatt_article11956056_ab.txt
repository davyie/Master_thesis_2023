Släpp fram de stora  artisterna.
Äntligen en tv-chef som vågar prata om underhållning! I en intervju i branschtidskriften C21 International uttalade sig SVT:s programdirektör Annie Wegelius om sina planer för framtiden. Hon uttryckte där önskemål om stor och bred underhållning. ”Vi har alltför få underhållningar med ”blanka golv”. Knappast några producenter utvecklar stora artistunderhållningar”, sa hon bland annat.
Sveriges Television har sedan 1960-talet en lång tradition av just sådan klassisk tv-underhållning. Legendariska producenter som Karin Falck, Åke Falck och Torbjörn Axelman (och för all del min far Allan Schulman) producerade på 1960-talet rader av prisbelönt tv-underhållning med stora artister, balett, blanka golv och stor orkester. Underhållningsavdelningen på SVT hade stora resurser, man hade till och med egen levande orkester. Detta var tv-underhållningens guldålder i Sverige vilket resulterade i flera internationella tv-priser, bland annat i Montreux.
Sedan kom 1970-talet och tv-underhållning, framför allt sådan med blanka golv, blev fult. Nu skulle tv uppfostra och inte underhålla. 1970-talet var en mörk period i svensk tv-underhållnings historia. Radikala krafter lyckades stoppa allt som innehöll sång, glitter, glam och dans. Melodifestivalen var i ständig fara, Stikkan Anderson var djävulen själv och ett år sändes Guldbagge-”galan” från ett presenningsdekorerat hamnmagasin i Göteborg. Och alla programledare i tv bar stickade tröjor eller polotröjor.
Så kom 1980-talet och då var bred artistunderhållning inte högprioriterat, delvis av ekonomiska skäl. Artister som sjunger live till levande orkester är dyrt. Balett var det inte ens tanke på, om det inte var dansande pingviner i Nöjesmaskinen. Eller nakna tv-kändisar i Ballongdansen.
Melodifestivalen överlevde som en relik av forna tiders underhållning och här fanns det fortfarande en levande orkester i tv. Men det dröjde bara något decennium och så var även den orkestern borta bara för att skivindustrin, som nu styr Melodifestivalen, ville att låtarna skulle låta likadana i tv som på skivan.
Nu är vi alltså en bit in 2000-talet och äntligen finns det någon tv-chef som vågar säga ”blanka golv” igen. Detta är förvisso inte något nytt i tv-världen. Ute i Europa har genren blanka golv överlevt alla decennier och utgör numera en av hörnstenarna i tv-veckan, främst i länder som Frankrike, Spanien och Italien. Där, Annie, kan man snacka om blanka golv! I Frankrike är det public service-kanalerna som står för den generösa lördagsunderhållningen. Här bjuds på drygt två timmar långa underhållningar med flera av landets stora artister (även sådana som är över 40 år – tänka sig!). Här bjuds också på stora shower med varietéartister. Här blandas trapetsdamer med buktalare (alltså, riktiga professionella sådana, inte sådana som gärna vill bli det, som i Talang) och artister som Celine Dion. Underhållning för hela familjen och alla generationer. Vecka efter vecka, år ut och år in.
Det har den senaste tiden debatterats huruvida ett public service-företag som SVT verkligen ska producera lättsamma underhållningar som Melodifestivalen. Visst ska de det! Det är public services förbannade skyldighet att göra bred underhållning! SVT:s flaggskepp inom underhållningen heter Allsång på Skansen, Doobidoo eller Så ska det låta. Så har det sett ut de senaste decennierna. Det är dags att göra något nytt. In med blanka golv och stora artister. Tag tillbaka tv-underhållningen till tittarna!.
FAKTA.
Dagens debattör.
Leif Schulman.
61 år, Stockholm,.
tv-chef Se & Hör/TV-Guiden.
