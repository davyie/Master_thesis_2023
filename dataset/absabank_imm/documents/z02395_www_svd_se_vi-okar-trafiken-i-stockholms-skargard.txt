Vi ökar trafiken i Stockholms skärgård.
Den pågående skärgårdsupphandlingen syftar till att förbättra möjligheterna för boende, besökare och näringsidkare att vistas i skärgården eftersom vi ökar skärgårdstrafiken och skapar bättre tidtabeller. Det ligger ett omfattande arbete bakom upphandlingen där alla som vill har haft möjlighet att komma med synpunkter och förslag.
Det här är en argumenterande text med syfte att påverka. Åsikterna som uttrycks är skribentens egna.
Vi har besökt flera öar i skärgården, till exempel Utö, Sandhamn, Möja och Arholma, för att lyssna på våra resenärer som visat ett fantastiskt engagemang för att trafiken ska bli bättre. Inte ens hälften av resenärerna är nöjda med dagens tidtabeller och många tycker att det är för svårt att planera sin vistelse i skärgården året runt. Därför inför vi en årlig basturlista med fasta turer året runt, mer och bättre samverkan mellan alla inblandade aktörer samt en utökad skärgårdstrafik. Genom detta blir det enklare att planera och resa i skärgården.
Utöver basturlistan kommer en rad andra båtturer att upphandlas av Waxholmsbolaget och gå på sommaren och vintern vilket alltså ska bli den färdiga tidtabellen. Vi ska komma ihåg att en betydande del av sjötrafiken utgörs av privata aktörer. I och med den nya kollektivtrafiklagen är det landstingets ansvar att inte köra trafik som tränger undan privata entreprenörer.
Det är beklagligt att Socialdemokraterna fortsätter att vara en motståndsrörelse mot utveckling och mer trafik, i en skärgård som de aldrig tidigare brytt sig om förrän nu, i ett desperat försök att plocka politiska poänger (Brännpunkt 6/8). Dessutom far de med osanningar. När vi gjorde skärgårdsbesök deltog inte ens Socialdemokraternas talesperson i trafikfrågor och deras enda förslag är återgång till tidtabeller från 2012. Det är inte lösningen på dagens och framtidens utmaningar.
De nuvarande avtalen löper snart ut och nya moderaterna fortsätter arbetet med den nya trafiken för att förbättra och öka båttrafiken i skärgården.
CHRISTER G WENNERHOLM (M).
trafiklandstingsråd.
JAN OLOV SUNDSTRÖM (M).
ordförande sjötrafikberedningen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
