Ge jobb till våra egna unga först.
Åter igen visar Socialdemokraterna prov på att det som sägs utanför kammaren inte alltid efterlevs när möjligheten att påverka verkligen finns. Vi har sett detta upprepas gång på gång i frågor som rätt till heltid, förbättringar av arbetslöshetskassan för deltidsarbetslösa och nu i frågan om arbetskraftsinvandring.
Så sent som i november förra året presenterade Socialdemokraterna tillsammans med LO ett tiopunktsprogram med gemensamma ordningsregler för svensk arbetsmarknad. En av dessa punkter var att hänsyn ska tas till utvecklingen på arbetsmarknaden innan arbetskraftsinvandring godkänns. Nu är det dock viktigt att betona att med hänsyn menas inte samma ansvarsfulla behovsprövning som Sverigedemokraterna förespråkar, utan ett mer luddigt och ospecificerat system där fokus läggs på lönenivåer och villkor så att dessa inte ska pressas nedåt. Men det visar trots allt att Socialdemokraterna i någon bemärkelse ändå inser att situationen på den inhemska arbetsmarknaden spelar en central roll för vilken arbetskraftsinvandring Sverige kan ha.
Under de pågående förhandlingarna mellan S och MP står det nu klart att Stefan Löfven åter igen måste svika sina väljare och lägga sig platt för riksdagens mest invandringsextrema parti. Någon hänsyn till arbetsmarknaden kommer inte att ske med en S-MP-regering, utan den kommer även i fortsättningen att vara lika okontrollerad och lika ansvarslös som den har varit under regeringen Reinfeldt.
För Sverigedemokraterna är frågan om arbetskraftsinvandring lika självklart som kompromisslös. Vi kan inte fortsätta att fylla på arbetsmarknaden med okvalificerad arbetskraft när vi i Sverige redan har cirka 400 000 arbetslösa som vi först måste prioritera.
I åtta år har Alliansen envisats med att påtala att den arbetskraftsinvandring som kommer till Sverige behövs, att Sverige stannar om vi inte har vidöppna gränser. Sverigedemokraterna är det enda parti som på riktigt granskar dessa påståenden och kan hävda annat. Ser man på vilka grupper av arbetare som kommer till Sverige så står det klart att en stor andel av dessa är lågkvalificerade, ofta inom servicesektorn. Bland annat står medhjälpare inom skogs- och jordbruk, storkök och restaurangpersonal högt i statistiken.
Vi menar inte att Sverige inte ska ha någon arbetskraftsinvandring alls, men den måste göras behovsprövad och högkvalificerad. Vi vet till exempel att många ungdomar finner sitt första jobb inom restaurangnäringen, samma näring som under de senaste åren har tagit emot tusentals arbetskraftsinvandrare. Hade det inte varit bättre att i stället låta våra egna långtidsarbetslösa ungdomar fylla denna efterfrågan? För oss är det självklart!.
Förhandlingarna mellan S och MP är ännu inte klara och runt om i landet finns det cirka 400 000 arbetslösa som hoppas att S tar sitt förnuft till fånga och för en gångs skull prioriterar Sverige. Men att detta ska ske är knappast något man kan hoppas på. Socialdemokraterna var en gång i tiden en garant för den svenska arbetsmarknadsmodellen och de svenska arbetarna. Denna viktiga roll har de gång på gång visat sig ha övergivit.
Sverigedemokraterna är nu det enda parti som på riktigt tar den svenska arbetsmarknadsmodellen i försvar. Vi är Sveriges enda arbetarparti.
Mattias Karlsson.
Sven-Olof Sällström.
FAKTA.
RERNA.
N.
