Hur blev det brottsligt att  hjälpa tiggare?
Älskade Danmark. Jag var en gång en del av dig. Ditt landskap av horisont – himmel och hav – finns för evigt inom mig. Hos dig har jag känt mig hemma. Mina mjukaste ord om tröst och kärlek och mina hetaste svordomar kan bara sägas på danska. Jag har älskat ditt raka antiauktoritära sätt och din ovilja att vara polerad. Men jag känner inte igen dig längre. Vad har hänt, gamle vän?.
För det är ett land, där synen på människovärdet skadats i grunden, som nu väljer att jaga bort Europas fattigaste och mest utsatta från parkbänkar och trappuppgångar i Köpenhamn. Polisen patrullerar gator och parker och utfärdar varningar eller böter till hemlösa som är EU-medborgare, människor som inte är europeiska medborgare kan utvisas direkt.
I Ekot hör jag socialdemokraternas rättspolitiska talesperson Trine Bramsen försvara beslutet att förbjuda tiggeri och låta polisen systematiskt förfölja de utländska hemlösa på stadens gator. För att ytterligare förvärra situationen förbjuder dansk sociallag kommuner och frivilligorganisationer att erbjuda hjälp till utsatta som saknar danskt personnummer. Medmänsklighet är brottslig i det Danmark jag inte längre känner igen.
Runt 500 utländska hemlösa rör sig i Köpenhamn med nästan 1,2 miljoner invånare. EU-migranternas omöjliga situation i hemländerna är inte sällan ett resultat av samma assimileringspolitik som rasistiska partier som Dansk Folkeparti, Sverigedemokraterna och deras europeiska gelikar förespråkar. Konsekvent diskriminering av romer och resande i hemländerna samt en ekonomisk politik i EU som prioriterar banker framför välfärd skapar en fattigdom som även syns på Europas gator. Tiggarens utsträckta hand är en akut påminnelse om dagens ojämlika Europa.
Jag lyssnar till Trine Bramsen som talar med varm röst. Hon säger att socialdemokraterna vill att ryktet sprids i Europa att fattiga hemlösa inte är välkomna i Danmark. Jag spolar tillbaka och lyssnar igen. Så låter en dansk socialdemokrati som helt tappat bort sin historiska roll i kampen för jämlikhet. I stället för att visionärt och radikalt föreslå reformer för att utrota fattigdom och skapa ett jämlikt Danmark och Europa väljer den danska socialdemokratin en politik som jagar och kriminaliserar de fattiga.
Så låter en dansk socialdemokrati som gång på gång, steg för steg, valt att anpassa sin politik till den populistiska rasism som förs fram av Dansk Folkeparti. Att övriga politiska partier i Danmark, med rödgröna Enhedslisten som enda konsekventa undantag, gjort samma resa och anpassat sig till Dansk Folkeparti är minst lika sorgligt. Det är resultatet av en lång tids orientering mot mitten i dansk politik.
I stället för att debattera ekonomisk fördelning och visioner för framtiden längs en vänster-högerskala har man låtit Dansk Folkeparti sätta dagordningen för det politiska samtalet utifrån en demonisering av muslimer, romer och afrodanskar.
När delar ur borgerligheten nu även i Sverige dansar efter Sverigedemokraternas pipa och ropar på förbud mot tiggeri sparkar de på dem som redan ligger. Fattigdom och diskriminering kan endast bekämpas med rättvisa och jämlikhet – inte med förbud. EU-migranterna blir inte rikare av att vi jagar bort dem till andra gator i Europa.
Kära Danmark. Jag önskar att jag inte skulle behöva använda dig som exempel på vad som händer om man låter rasismen sätta den politiska agendan. Jag önskar att jag kunde känna mig lika hemma hos dig som förr. Men du har förändrats. Och jag ska göra mitt yttersta för att mitt nya hemland aldrig ska gå samma väg.
I Sverige ska medmänsklighet alltid vara en skyldighet – aldrig ett brott.
Christina Höj Larsen.
FAKTA.
EREN:.
N:.
