Hård politik i ett hårt samhälle.
När ska Bengt Westerberg lämna soffan? Och när ska hans partivänner Erik Ullenhag, Birgitta Ohlsson, Fredrik Malm och många fler folkpartister reagera?.
Folkpartiet har blivit kapat.
”De har fått en fuskarmentalitet.” Man får sitt bidrag, tittar på tv och köper halalkött.” Så beskrev folkpartiets Mauricio Rojas, talesman för integrationsfrågor, invandrare i en intervju i slutet på förra året. I samma artikel försvarade han Pinochets Chile.
Rojas är känd för sin yvighet och sin retoriska förmåga. Men ibland slår det slint.
Nu vill Rojas arbetsgrupp att alla utländska medborgare som döms till mer än två års fängelse per automatik utvisas efter prövning av Migrationsverket. Visst ska grovt kriminella utvisas. Det är inte kontroversiellt. I dag finns det redan en möjlighet att utvisa en utlänning som gör sig skyldig till brott.
På senare tid har det även skett en ökning av utvisningar av utländska personer dömda för brott. Det som skiljer sig med folkpartiets förslag är automatisk utvisning vid brott. Detta går stick i stäv med den kanske viktigaste rättsprincipen – att varje rättsfall ska prövas enskilt.
Att människor ska kunna känna sig trygga är viktigt. Därför genomför vi socialdemokrater också ambitiösa satsningar på detta område. 4Ì ́1;000 nya poliser under mandatperioden och särskilda insatser mot gängkriminalitet är två exempel. Brottsligheten är dock ett problem som kräver mer komplicerade svar än bara krav på strängare straff.
Vi behöver en politik som bekämpar brottsligheten samtidigt som den tar itu med orsakerna bakom brotten. IÌ ́1;Ì ́1;dag är det få som förnekar att ett barns uppväxtförhållande, framtidshopp och sociala omständigheter spelar en stor roll om de ska dras in i kriminalitet eller inte. Samtidigt kan man självklart inte frånta individen hans eller hennes ansvar.
Men folkpartiets förslag är något helt annat. Det är slående hur Rojas gång efter gång försöker använda invandrarfrågan för att beskriva samhällsproblemen.
Det är oroväckande att så många låter sig förföras. Språktest för att bli svensk medborgare, hårdare krav på dem som hoppar av sin svenskundervisning, arbetslösa – också nyanlända invandrare – ska arbeta för sitt bidrag och nu: utvisning av utländska medborgare.
Vart och ett av dessa förslag kan diskuteras och ifrågasättas, men det är egentligen inte poängen. Åtminstone inte folkpartiets poäng. Samhällsklimatet hårdnar och då måste den politiska retoriken hårdna.
Segregationen och utanförskapet i Sverige är stora problem. Därför måste debatten intensifieras och politiken förbättras på området. Men efter gårdagens käftsmäll börjar jag undra vad som är syftet med Rojas ständiga utspel.
Luciano Astudillo (s).
