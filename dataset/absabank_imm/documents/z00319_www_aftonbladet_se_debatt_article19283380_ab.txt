M borde rensa ut  rasister i egna leden.
Regeringens kunskapsöversikt över afrofobisk rasism visar att fenomenet är mycket utbrett i Sverige och har en vardaglig påverkan på afrosvenskars liv. Det är därför inte speciellt förvånande att en företagare exploaterar afrofobiska attityder genom att använda n-ordet i marknadsföring av chokladbollar. Det som däremot förvånar är att ägaren till företaget bakom tilltaget heter Eva Sidekrans och är nummer tre på Älvkarlebymoderaternas lista till kommunvalet. Samtliga riksdagspartier säger sig ta avstånd från rasism och till och med Sverigedemokraterna, som vi menar är ett rasistiskt parti, har gjort en utrensning bland sina företrädare som på olika sätt överträtt partiets nolltolerans mot rasism. Mot den bakgrunden ställer vi oss frågan hur Moderata samlingspartiet ställer sig till Eva Sidekrans som medlem och som kandidat till valet.
Ännu har inte moderaterna gått ut med att Eva Sidekrans uteslutits från partiet eller ens tagit tydlig ställning mot det hon har gjort. Det mest oroande är att detta inte är första gången som moderata politiker och moderaterna som parti visar otydlighet när det gäller att stå upp mot afrofobisk rasism. Vi minns att moderaterna långt in på 1980-talet märkte ut sig som det svenska riksdagsparti som inte ställde sig bakom sanktioner mot Apartheid-Sydafrika. Moderatledaren Ulf Adelsohns citat "Om vi bojkottar deras varor blir ju de stackars negrerna i Sydafrika utan jobb" är inget som afrosvenskar har glömt bort. Vi har heller inte glömt att det var moderatpolitiker som gjorde de grövsta rasistiska uttalandena när Janne Josefsson besökte svenska valstugor med dold kamera och åskådliggjorde en rasism och afrofobi som chockerade Sverige 2002. Närmast minns vi förstås moderata kulturministern Lena Adelsohn-Liljeroths grovt rasistiska övertramp på Moderna museet då hon skar upp underlivet på en rasistisk karikatyr av en svart kvinna I form av en tårta, som en del i en konstinstallation.
Ulf Adelsohn har aldrig gjort avbön och i fallet Adelsohn-Liljeroth lyste statsministern med sin frånvaro i en fråga där han som moderat partiledare borde ha gjort en tydlig markering mot afrofobi. Eva Sidekrans har själv sent omsider gått ut med att hon är ledsen om hennes agerande kränkt någon och att hon dragit tillbaka sin annons. Men för oss kommer det för lite för sent. Den här gången godtar vi inte tystnaden från den moderata ledningen, därför har vi skrivit till moderaternas partisekreterare Kent Persson (M) för att få svar på frågan om Eva Sidekrans agerande är förenligt med ett medlemskap i Moderata samlingspartiet och huruvida hon kommer att vara kvar på Älvkarlebymoderaternas lista. Det är viktig kunskap för afrosvenska väljare och andra svenskar med samvete inför valet i september.
Zakarias Zouhir.
Kitimbwa Sabuni.
FAKTA.
RERNA:.
N:.
