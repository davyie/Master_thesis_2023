Män kan – men ni behöver vår hjälp.
”Manligheten är en trång liten bur och den stänger vi in våra pojkar i”.
Så beskriver Chimamanda Ngozi Adichie hur ojämställdheten världen över drabbar män i hennes senaste bok "Alla borde vara feminister". I december gav Sveriges Kvinnolobby i samarbete med en rad andra organisationer Adichies bok som gåva till landets alla 16-åringar. Det är en viktig bok för en generation pojkar som tvingas växa upp i den trånga bur som manligheten är.
Men män drabbas av patriarkatet i alla åldrar.
Att män lider av att växa upp i ett patriarkalt och ojämställt samhälle är väl belagt. Män lever kortare och mer ohälsosamma liv. De presterar sämre i skolan, är mer utsatta för kriminalitet, begår fler brott och fostras in i en macho- och våldskultur.
Män lever också i högre utsträckning i socialt utanförskap. Av alla hemlösa är ungefär tre av fyra män och alkoholism är ett större problem bland män än kvinnor. Enligt Folkhälsoinstitutet har 16 procent av männen riskabla alkoholvanor.
Framförallt är män mycket mer ensamma än kvinnor.
De har färre sociala kontakter och nära vänner. Att många män inte lärt sig att komma i kontakt med sina känslor leder till svårigheter med relationer. Detta problem riskerar att förstärkas av internet och den tekniska utvecklingen.
Många män tar sin tillflykt till dataspel och pornografi och lever isolerade, utan nära relationer. Pappor prioriterar ofta karriär framför barn och tar inte ut sin hälft av föräldraledigheten vilket leder till sämre och färre nära relationer livet ut, och i slutändan ett kortare och ensammare liv.
Att många män mår dåligt döljer sig också bakom den mansroll som säger att mannen ska vara stark och bita ihop. Det är inte lika socialt accepterat för män att söka hjälp och män är heller inte tränade i att tolka och förstå sina känslor i lika hög utsträckning som kvinnor. Därför är det färre män som söker hjälp och vård när de lider av psykisk ohälsa.
Allt detta är olika symptom på hur det ojämställda samhället är ohållbart för pojkar och män.
Därför startar vi i dag kampanjen #SheForHe – en solidaritetsrörelse för att hjälpa män till sociala relationer, att kunna prata om känslor, sluta konsumera pornografi och söka hjälp.
Vi SheForHe-ambassadörer vill hjälpa män att våga ta steget till ett rikare liv. I solidaritet delar vi med oss av kvinnorörelsens samlade kunskap och feministiska verktyg för förändring.
Vi tror på män, män kan!.
Gudrun Schyman.
Ida Östensson.
Anna Giotas.
Häng med i debatten och kommentera artikeln – följ  Debatt på Facebook.
FAKTA.
RERNA.
N.
FAKTA.
