Kamp för mänskliga rättigheter det viktigaste.
Det stundande parlamentsvalet den 8 november i Myanmar är en milstolpe för landet. Men oavsett valresultatet är det viktigaste nu att de framsteg som gjorts inom området mänskliga rättigheter under de senaste åren fortsätter, skriver Sue Anne Teo, Raoul Wallenberginstitutet.
I upptakten till valet har vad som kan betraktas som hot mot regimen motarbetats.
Det här är en argumenterande text med syfte att påverka. Åsikterna som uttrycks är skribentens egna.
Efter nästan ett halvt sekel av militärt styre har Myanmar sedan 2011 genomgått dramatiska förändringar. Innan dess präglades människorättssituationen i landet av den styrande militärjuntans förtryck. Etniska minoritetsgrupper i konflikt med regimen drabbades särskilt i detta avseende.
**Det var också **under den här perioden som Nobelpristagaren Aung San Suu Kyi under totalt 15 års tid satt i fängelse och husarrest. Kvaliteten på landets utbildningssystem sjönk drastiskt då regimen bland annat stängde ner institutioner för högre utbildning för att kunna förhindra studentledda uppror. År 2000 rankades Myanmars hälso- och sjukvård som en av de sämsta i världen av Världshälsoorganisationen.
I dag ser Myanmar väldigt annorlunda ut. Under de första åren efter övergången till kvasi-civilt styre 2011 var förändringstakten lovande. Hundratals politiska fångar frigavs och yttrande- och mötesfriheten ökade, vilket i sin tur föranledde utländska regeringar att lätta rådande sanktioner mot landet. I november 2012 blev även Barack Obama den första sittande amerikanska presidenten någonsin att besöka Myanmar.
**Fortfarande märks vissa **framsteg. Rättsstatsreformer håller på att ta form, bland annat genom en insats samordnad av FN. Ett initiativ inom ramarna för denna insats drivs av den parlamentariska rättsstatskommittén, som leds av Aung San Suu Kyi. Detta syftar till ta itu med brister inom polisen och domstolsväsendet. Många civilsamhällesaktivister har också återvänt till Myanmar efter att ha verkat i exil i årtionden.
Öppnandet av landet mot omvärlden har också medfört en stark ekonomisk utveckling och genom tillkomsten av utländska investeringar har det ekonomiska landskapet dramatiskt förändrats. För 2015–2016 är målet en ekonomisk tillväxt på 9,3 procent.
Skräddarsydda kurser i ämnen som intresserar och engagerar både kropp och själ.
**Myanmar har också **tagit steg i riktning mot ökade internationella åtaganden gällande mänskliga rättigheter genom att skriva under flera internationella fördrag, och 2011 inrättades en nationell människorättskommission i landet. Medan det ursprungliga etablerandet av kommissionen kritiserades för bristande transparens så har dess arbete sedan dess getts en tydlig grund i lagstiftning och kommissionen har uppnått viss framgång, trots begränsad kapacitet.
Raoul Wallenberginstitutet har samarbetat med kommissionen sedan 2013 ifråga om att stärka dess kunskaper om mänskliga rättigheter, etablera ett dokumentationscenter vid kommissionen, vara behjälplig med att översätta och sprida material om mänskliga rättigheter samt främja samverkan med civilsamhället och regeringen. Liksom i liknande situationer i andra länder som haft långa perioder av auktoritärt styre återstår dock många utmaningar för kommissionen.
**Ett annat tecken **på framsteg är att de juridiska fakulteterna vid Yangons och Mandalays universitet efter nästan 20 år återupptog juridisk utbildning på grundnivå igen 2013. Det alltmer öppna klimatet har även inneburit att det finns ett större intresse hos studenter för undervisning om mänskliga rättigheter och en kurs inom juristprogrammet behandlar just mänskliga rättigheter.
Trots att den demokratiska utvecklingen initialt såg lovande ut, är det lokala civilsamhället överens om att förändringstakten har avtagit och att det i vissa avseenden till och med skett en tillbakagång. Under 2015 har demonstrerande studenter gripits och misshandlats av polisen. En ökad buddhistisk nationalism, understödd av gruppen Ma Ba Tha, har gjort landets muslimska minoritet än mer utsatt.
**Rohingyafolkets lidande **har fortsatt och tusentals har flytt till grannländer under svåra omständigheter. Myanmars regering förnekar att dess befolkningspolitik är en faktor, och hävdar i stället att flyktingkrisen beror på människohandel.
Det är mot denna bakgrund som det historiskt fria parlamentsvalet kommer att äga rum den 8 november. I upptakten till valet har vad som kan betraktas som hot mot regimen motarbetats. Shwe Mann, parlamentets talman som bland annat försökte minska militärens politiska inflytande, avsattes från sin position som ordförande i det styrande partiet "Union Solidarity and Development Party" över en natt. Och Aung San Suu Kyi hindras fortfarande av 2008 års konstitution att bli president på grund av att hennes barn är utländska medborgare.
Dessutom fortsätter militären, enligt konstitutionen, att vara garanterad 25 procent av platserna i parlamentet. Detta gör att förändringar av konstitutionen, som kräver fler än 75 procent av rösterna i parlamentet, i princip är omöjliga att genomdriva.
Myanmar har varit skådeplats för otaliga konflikter mellan olika grupper sedan det brittiska styret upphörde 1948. Bland annat har landet bevittnat ett av världens längsta inbördeskrig mellan armén och Karen National Union, den politiska organisationen som representerar den etniska minoritetsgruppen Karen i östra Myanmar. Ansträngningar för bilaterala vapenvilor har hittills misslyckats. Ambitionen att åstadkomma ett landsomfattande avtal om eldupphör inför valet uppnåddes inte heller, trots att ett sådant avtal undertecknades i oktober i år, då några av de mest betydande rebellgrupperna inte medverkade.
**Sammantaget har perioden **efter övergången till kvasi-civilt styre fram till valperioden i år inneburit en ojämn nivå sett till utvecklingen mot ökad respekt för mänskliga rättigheter. Vissa hävdar att institutioner och organisationer som Raoul Wallenberginstitutet bör lämna Myanmar, men att vända landet ryggen kommer inte att gynna dess befolkning. Det är nu angeläget att fortsätta att stödja demokrati, mänskliga rättigheter och rättsstatsprincipen, och att därmed försöka stärka kapaciteten hos de institutioner som har ansvar för att främja och skydda mänskliga rättigheter i landet.
Det kommande valet kommer att sätta Myanmar på prov. Men när det är över måste det långsiktiga och viktiga arbetet med att stärka de mänskliga rättigheterna för hela Myanmars befolkning fortsätta.
Sue Anne Teo.
programhandläggare, Raoul Wallenberginstitutet för mänskliga rättigheter och humanitär rätt, baserad i Myanmar.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
