Grekisk rättsröta ger kalla kårar.
RÄTTSSÄKERHET Anna våldtogs på Greklandssemestern. Efter en lång rättsprocess anklagas hon nu själv till sin förvåning för falsk tillvitelse. Greklands agerande strider mot Europakonventionen, ändå tvingas Sverige överlämna medborgare dit, skriver juristerna Sven-Erik Alhem och Gunilla von Wachenfeldt.
Som svensk turist tror de flesta att man kan känna sig trygg vid kontakter med rättsvårdande myndigheter i ett annat europeiskt land. Men det är en falsk trygghet – åtminstone om man befinner sig i Grekland. Det visar Annas historia.
Det här är en argumenterande text med syfte att påverka. Åsikterna som uttrycks är skribentens egna.
Anna våldtogs och misshandlades svårt under en semester på den grekiska ön Samos 2008. Ärendet lades ned av Domarnämnden på Samos efter förslag från åklagarmyndigheten. Anna har därefter – högst överraskande för henne – åtalats av den grekiska åklagarmyndigheten för falsk tillvitelse och förtal och är kallad att inställa sig i grekisk domstol i maj. Detta utan att en förundersökning rörande sådana brott har ägt rum.
Annas egen polisanmälan och hennes ställning som brottsoffer har abrupt och utan förvarning förbytts till en anklagelseakt där hon är den misstänkta. Detta är ännu ett prov på den rättsosäkerhet som råder i Grekland. Myndigheternas agerande är oförenligt med Europakonventionen.
I juni 2008 var Anna på semester på Samos. Sista kvällen utsattes hon för ett allvarligt brott då hon av en man hon just träffat fördes bort mot sin vilja och våldtogs i flera timmar. Till slut lyckades hon ta sig tillbaka till hotellet där personalen kontaktade polis som efter en kort stund lyckades gripa mannen som Anna pekat ut. Anna hördes av polis på hotellet med hjälp av en man från byn som kunde lite engelska. Efter detta åkte Anna hem till Sverige med ordinarie flyg.
Väl i Sverige togs Anna direkt till sjukhus där hon undersöktes. Den svenska läkarens rättsintyg om hennes skador stämmer väl överens med uppgivet händelseförlopp. Sjukhuset tillkallade polis som förhörde Anna och tog upp en anmälan om våldtäkt, misshandel och människorov.
Härefter fattade svensk åklagare beslut om att lägga ned förundersökningen i Sverige eftersom det samtidigt pågick utredning i Grekland. Den gripne mannen häktades inledningsvis, men släpptes senare med anmälningsplikt hos polisen tre gånger per månad. Tiden gick och plötsligt meddelade ambassaden att åklagaren på Samos hade för avsikt att få utredningen nedlagd. Annas juridiska ombud sände då all svensk dokumentation i grekisk översättning till åklagarmyndigheten på Samos.
Skräddarsydda kurser i ämnen som intresserar och engagerar både kropp och själ.
Trots stark skadedokumentation lades utredningen i Grekland ned, något som meddelades genom beslut från Domarnämnden på Samos. I beslutet görs anmärkningsvärda ansträngningar för att förklara och ursäkta mannens agerande. I stället läggs skulden på Anna och spekulationer förs kring Annas motiv att ange mannen. Anna ålades också att betala rättegångskostnader om 120 euro.
Beslutet innehåller inte något som alls tyder på att man tagit hänsyn till de handlingar som sänts från Sverige och samtidigt förs i svepande ordalag spekulationer fram om skandinaviska kvinnors avsikter med anmälningar om våldtäkt. Dessa uttalanden är direkt belastande för Domarnämnden och visar på en förlegad kvinnosyn. Bara misstanken om att den är representativ för rättsväsendet i Grekland sänder kalla kårar över ryggen. Inte minst för att vi inom EU har ett så nära rättsligt samarbete att en misstanke om ett allvarligt brott som leder till häktning i ett EU-land utan prövning av domstol i Sverige kan medföra ett överlämnade för lagföring i den begärande staten.
Anna insåg, efter beslutet att utredningen lagts ner, att det skulle bli svårt för henne att som våldtäktsoffer få rätt i Grekland. Hon var beredd att låta händelsen vara och försöka gå vidare.
Men i december 2010 fick hon vetskap om att hon åtalats av åklagarmyndigheten på Samos för falsk tillvitelse och förtal samt att hon var kallad till rättegång i maj månad i år. Grunden för åtalet är hennes egen polisanmälan om våldtäkt och misshandel. Det hänvisas även till att hon skall ha förhörts av grekisk polis på polisstationen. Flera personer kan intyga att hon aldrig ens varit på polisstationen.
Av detta kan man konstatera att Anna åtalats för uppgifter som hon lämnat som målsägande (den som utsatts för brott) i en anmälningssituation där hon inte haft tolk. Vidare kan konstateras att åtalet uppenbarligen grundas på förhållanden som enligt henne och vittnen är direkt påhittade. En förundersökning som tagit sikte på att utreda de brott hon så abrupt åtalats för har inte genomförts. Detta rättsosäkra förfarande menar vi kränker rätten till en rättvis rättegång enligt Europakonventionen.
Anna har inte för avsikt att inställa sig vid rättegången på Samos och frågan är då hur grekiska myndigheter kommer att agera. Risken finns att Grekland begär henne överlämnad enligt den europeiska arresteringsordern. Men såvitt vi kan bedöma saknas dessbättre grund för detta eftersom åtalet inte gäller sådan riktigt allvarlig brottslighet som arresteringsordern är till för.
Men tänk om det gällt ett sådant brott och åtalet hade grundats på lika lösa boliner som i detta fall? Skulle den svenska domstolsprövningen då kunnat läka de rättsliga bristerna från bedömningen i Grekland? Vi kan bara hoppas det. Men vi vet inte säkert.
SVEN-ERIK ALHEM.
ordf Brottsofferjourernas Riksförbund, tidigare överåklagare.
GUNILLA VON WACHENFELDT.
jur kand, målsägandebiträde åt Anna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
