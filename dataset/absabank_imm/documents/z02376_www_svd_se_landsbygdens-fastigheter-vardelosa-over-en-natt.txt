Landsbygdens fastigheter värdelösa över en natt.
Replik till Mattias Rapp, vd vid Svensk Vindenergi och Claes Västerteg (c), vice ordförande Miljö– och Jordbruksutskottet (12/11).
Det här är en argumenterande text med syfte att påverka. Åsikterna som uttrycks är skribentens egna.
Centern gör tydligen gemensam sak med vindkraftsindustrin i striden mellan levande kulturlandskap och storskalig etablering av vindkraft. Vilka andra lojaliteter finns i detta ställningstagande kan man undra? När skall vi se andra tunga centerpolitiker ta liknande ställning för det stödberoende Saab med samma entusiasm och krav på massiv statlig intervention?.
Skrämda av det plötsliga ljuset idisslar vindkraftsindustrins representanter entonigt vidare på koldioxidhypotesen, sannolikt inte för dess vetenskapliga pregnans utan för dess häpnadsväckande förmåga att annektera skattebetalarnas pengar till subventioner för diverse ljusskygga "gröna projekt".
Påståendet från Rapp och Västerteg att stödet till vindkraften skulle inskränka sig till under ett öre/kwh tyder på okunnighet eller tillfällig sinnesförvirring, ty strax efter får vi i samma artikel reda på att stödet under 2009 i verkligheten är cirka 2 miljarder kronor, vilket innebär att vindkraften med sin produktion av ca 2 twh/år stöds med ungefär en krona/kwh. En rent kolossal subsidienivå som faktiskt något överträffar det som Svensk Landskapsskydd räknat fram.
Efter denna famösa upplysning är det inte särskilt svårt att räkna fram vad vindkraften kommer att kosta i subventioner när man ökar produktionen från 2 twh till 30 twh, vilket är Energimyndighetens mål. Bara "trappan" från 2 twh till 30 twh kommer att kosta närmare 200 miljarder kronor fram till 2020. Därtill kommer kostnader för ledningar, reglerkraft och ett utökat stöd för vindkraft till havs. Alternativet till dessa massiva subventioner på över 300 miljarder är givetvis att höja elpriset. I vår plånbok blir dock effekten densamma. Man måste här fråga sig vilka incitament Centerpartiet har för att effektivisera elmarknaden och minska elpriset om vindkraftsmålen skall kvarstå?.
En annan fråga som inställer sig är: Vilka fakta menar man att Svenskt Landskapsskydd har förvrängt? Är våra siffror för låga?.
Skräddarsydda kurser i ämnen som intresserar och engagerar både kropp och själ.
Förvrängning av fakta är annars något som människorna på landsbygden numera är vana vid. I nästan alla vindkraftsprojekt presenterar vindkraftsindustrin buller- och skuggutredningar som är fulla av felaktiga uppgifter. Man beräknar buller för 2 MW-verk men räknar produktion på 3 MW-verk. Kommuner och Länsstyrelser saknar möjligheter att syna vindkraftsindustrins uppgifter. Kompetensen och verktygen saknas.
Välkomna till en värld där vindkraftsindustrin och markägarna tjänar storkovan medan grannarnas fastigheter blir värdelösa över en natt.
JONNY FAGERSTRÖM.
Föreningen Svenskt Landskapsskydd.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
