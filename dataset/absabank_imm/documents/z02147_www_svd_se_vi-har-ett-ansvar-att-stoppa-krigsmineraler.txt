Vi har ett ansvar att stoppa krigsmineraler.
USA inför från och med idag en ny lag om konfliktmineraler. Det är det första seriösa försöket att bryta den destruktiva länk som finns mellan handel med konfliktmineral och väpnade konflikter, framför allt i Kongo. Sverige och andra EU-länder måste nu följa det amerikanska exemplet, skriver Europa-politikerna Marita Ulvskog och Ana Gomes.
Företag blir ansvariga för att kartlägga sin utbudskedja och undersöka varifrån mineralerna i produktutbudet kommer från.Marita Ulvskog och Ana Gomes.
Det här är en argumenterande text med syfte att påverka. Åsikterna som uttrycks är skribentens egna.
Idag kan vara början till en vändpunkt för många av de människor som lider i väpnade konflikter runt om i världen. Från och med idag måste företag som regleras av amerikanska finansinspektionen följa en ny lag om handel med konfliktmineral – sektion 1502 i Dodd-Frank Act. Det amerikanska initiativet är det första seriösa försöket att med lagstiftning bryta den destruktiva länk som finns mellan handel med konfliktmineral och väpnade konflikter i framför allt Demokratiska Republiken Kongo.
Den amerikanska lagstiftningen är en seger för den gräsrotsrörelse som länge kämpat för mänsklig värdighet i Kongo. Ändå är den otillräcklig. Om inte Sverige och andra EU-länder också tar ansvar kommer en stor del av den internationella handeln med konfliktmineral att kunna fortsätta ostörd.
Konflikterna i Kongo har hittills krävt mer än fem miljoner liv till följd av sjukdomar, sexuellt våld, svält och långvariga strider om de stora mineraltillgångarna. Vi har alla följt rapporteringen om lokala krigsherrar som blivit förmögna på att bryta och sälja mineraler som via internationella handelsflöden når de västerländska marknaderna.
I ljuset av detta vill vi som ledamöter av Europaparlamentet trycka på för att Sverige och EU ska följa det amerikanska exemplet. Konfliktmineralerna används i europeiska mobiltelefoner, flygplan, energiapplikationer och datorer. Utvinningen av konfliktmineral är en industri som varje år omsätter hundratals miljoner dollar – och som varje år kräver många liv i framförallt Afrika. Ett stort ansvar vilar även på europeiska beslutsfattare.
USA och EU representerar en stor del av den globala marknaden och robusta lagstiftningar på båda sidor av Atlanten kan knappast ignoreras. Utan en EU-lagstiftning kan mineraler som finansierar krig fortsätta cirkulera på EU:s inre marknad och finnas i europeiska produkter.
Frågan om en EU-lagstiftning mot konfliktmineral är inte ny. Men hittills har inte mycket hänt. Europaparlamentet har krävt lagstiftning, och EU-kommissionen tog upp frågan i en rapport för en tid sedan. Tyvärr stoppar flera europeiska regeringar, inklusive den svenska, en EU-lagstiftning. Samtidigt kommer indikationer på att frågan närmar sig en kritisk punkt.
Från och med idag har USA en stopplag mot konfliktmineral. Det är dags för EU att nu ta nästa steg.
- - -.
1. För det första bör en europeisk konfliktmineralslag, precis som i USA, bygga på regler om så kallad "due diligence".
Due diligence-kravet innebär att företag tvingas etablera kontrollmekanismer för att minimera risken att de handlar med konfliktmineral. Företaget blir ansvarigt för att kartlägga sin utbudskedja och undersöka varifrån mineralerna i produktutbudet kommer från. Kartläggningen ska följas upp med obligatoriska och oberoende revisioner.
2. För det andra bör lagen utformas så att den stärker de riktlinjer som redan utarbetats av OECD och FN:s säkerhetsråd.
OECD genomför nu ett pilotprojekt där 83 företag på frivillig basis anslutit sig till att följa den nya standarden för due diligence. En EU-lagstiftning skulle komplettera den internationella standard som afrikanska länder, däribland Rwanda och Kongo, redan lagstiftat nationellt och skulle därför ge en ordentlig skjuts till det arbete som redan pågår.
3. För det tredje kräver OECD:s riktlinjer att företagen öppet ska visa hur de arbetar med due diligence för att säkra att de inte handlar med konfliktmineral.
En EU-lag måste bygga på dessa utgångspunkter om öppenhet och transparens så att företagen kan visa konsumenter och investerare att de upphandlar på ett ansvarsfullt sätt. Det ska vara möjligt för oberoende aktörer att granska vad företagen gör för att deras produkter inte ska innehålla konfliktmineral. Det möjliggör öppen rapportering –naming and shaming – och offentlig debatt. Det amerikanska ENOUGH Project presenterade nyligen en undersökning som rankar en rad internationella företag efter hur de arbetar med frågan om konfliktmineral. Bottenbetyget går till Nikon och Nintendo som får stå vid skampålen.
4. För det fjärde måste en EU-lag mot konfliktmineral inte bara vara skriven för Kongo utan för alla länder. Den globalt tilltagande jakten på naturresurser i fattiga och instabila länder har ökat risken för naturresursdrivna konflikter.
5. För det femte måste lagen utformas så att ett de facto embargo av alla mineraler från till exempel Kongo undviks. Det finns en kritik mot den amerikanska lagen om att den riskerar slå undan fötterna för all mineralexport. Detta får naturligtvis inte ske eftersom intäkterna från den legitima mineralhandeln är avgörande för tillväxt och utveckling.
Dessa fem punkter bör vara ryggraden i en EU-lag mot konfliktmineral. USA har redan lämnat sitt bidrag. Det är dags för EU-kommissionen att komma med ett lagförslag. Europeiska regeringar, inklusive den svenska, bör ta gemensamt ansvar och stödja detta initiativ.
MARITA ULVSKOG (S).
Europaparlamentariker.
ANA GOMES.
Europaparlamentariker, Portugisiska socialistpartiet, taleskvinna för de europeiska socialdemokraterna i utrikesfrågor.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
