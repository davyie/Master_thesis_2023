Alla ungdomar ska få
chans till sommarjobb.
Med en skyhög ungdomsarbetslöshet är det alarmerande att fler kommuner inte satsar på att erbjuda sommarjobb. SSU och LO vill se en sommarjobbsgaranti för unga i gymnasieåldern. Det skriver Gabriel Wikström, SSU, och Tobias Baudin, LO.
Att införa en sommarjobbsgaranti skulle vara ett effektivt sätt att investera i ungas framtidschanser.Gabriel Wikström och Tobias Baudin.
Det här är en argumenterande text med syfte att påverka. Åsikterna som uttrycks är skribentens egna.
Ungdomsarbetslösheten fortsätter att ta ett allt fastare grepp om Sverige. I juni månad saknade 29 procent unga arbete. Det är ett storskaligt slöseri med ungas tid, talang och förmåga. Trots detta har den borgerliga regeringen genomgående valt att sitta still i båten. Inga nya förslag kommer, inga nya initiativ tas.
Det är mot den bakgrunden som Socialdemokraterna har lagt fram förslag om ett utbildningskontrakt för unga och ökade anslag för praktikplatser och utbildningsplatser. LO och SSU drev tillsammans ett förslag om en 90-dagarsgaranti för unga arbetslösa, ett förslag som nu är en bärande del av socialdemokraternas politik för ökad sysselsättning bland unga. Om den borgerliga regeringen hade tagit till sig av Socialdemokraternas förslag skulle utgångsläget för Sveriges ungdomar se betydligt bättre ut idag än vad det gör.
I avsaknad av en regering som på allvar vill ta tag i ungdomsarbetslösheten kommer LO och SSU att fortsätta jobba med att ta fram politiska förslag för att bryta den uppgivenhet och hopplöshet som många unga i Sverige upplever. LO har redan tidigare föreslagit att alla kommuner bör erbjuda sommarjobb åt alla 17-åringar. SSU vill gå ett steg längre. Idag, när SSU:s förbundskongress inleds föreslår SSU en sommarjobbsgaranti som omfattar alla unga i gymnasieåldern.
Sommarjobb är för många unga den första kontakten med arbetsmarknaden. Det ger erfarenhet och kontakter som man kan ta med sig in i framtiden när man så småningom ska stå på sina egna ben. Tyvärr är det alldeles för få unga som får sommarjobb idag. En undersökning från LO visar att under perioden oktober till april anmäldes så få som 4,4 jobb per 100 unga i åldrarna 15-24 år. Med en skyhög ungdomsarbetslöshet är det alarmerande att fler kommuner inte satsar på att erbjuda sommarjobb.
Forskningen har sedan länge visat att det är satsningar på ungas utbildning och arbetslivserfarenhet som är nödvändiga för att komma till rätta med den svenska ungdomsarbetslösheten. Idag misslyckas vart femte rekryteringsförsök på grund av att arbetskraften inte har rätt utbildning för de jobb som finns tillgängliga, inte för att det är för "för dyrt att anställa" som vissa parter skenheligt försöker hävda. Genom att komplettera 90-dagarsgaratin med att kommunerna garanterar sommarjobb till unga kan vi vända den negativa ungdomsarbetslöshetstrenden som cementerats under den borgerliga regeringen.
I SSU:s årliga sommarjobbsundersökning för 2013, som presenterades i veckan, framgår att det redan idag råder stora skillnader mellan kommunerna vad gäller lön, anställningsperiod samt samarbete med fackliga organisationer och näringsliv. Det är inte acceptabelt. Alla unga bör erbjudas jobb där lön och allmänna villkor regleras i kollektivavtal.
Målet med politiken kan inte vara att till varje pris hålla i varje skattekrona – allra minst när så många ungdomar står utanför arbetsmarknaden. Att införa en sommarjobbsgaranti skulle vara ett effektivt sätt att investera i ungas framtidschanser på arbetsmarknaden. Det skulle hela Sverige tjäna på.
GABRIEL WIKSTRÖM.
förbundsordförande, Sveriges Socialdemokratiska Ungdomsförbund – SSU.
TOBIAS BAUDIN.
förste vice ordförande LO.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
