Samarbete med Finland
kan stärka försvaret.
Problemet med den svenska försvarspolitiken har varit avsaknaden av stabilitet och en reformiver. Men när de svenska politikerna rustade ned glömde de enkla sanningar om säkerhetsdilemmat i världspolitiken, skriver statsvetaren Marco Nilsson.
Det främsta syftet med en stark militärmakt är inte att den ska användas i krig utan visas upp.Marco Nilsson.
Det här är en argumenterande text med syfte att påverka. Åsikterna som uttrycks är skribentens egna.
Den ryska militären har övat anfall mot Sverige minst två gånger i år. I våras fick Sverige inte upp några plan för att markera sin försvarsförmåga vid Gotska Sandön, men i förra veckan lyfte till sist två Jasplan när offensiva övningar gjordes vid Ölands södra udde. Att några plan närvarar har dock högst ett symbolvärde när det är allmänt känt att Sverige inte längre har någon kapacitet att försvara hela landet och när mycket begränsade områden kan hållas bara en kort tid.
Efter att Sverige har avskaffat allmän värnplikt och i stället satsat stora mängder pengar på högteknologiska flygplansprojekt kvarstår endast två stöttepelare för den svenska suveräniteten. Finland med sina minst 300 000 soldater som kan mobiliseras på relativt kort varsel har traditionellt agerat som en buffert mot öster. Och medan drömmen om neutraliteten fortfarande lever vidare i officiella uttalanden, har förhoppningarna om att skapa säkerhet med hjälp av Nato blivit mer framträdande. I dagarna har Sverige till exempel deltagit i Natos övning Steadfast Jazz 2013.
Problemet med den svenska försvarspolitiken har varit avsaknaden av stabilitet och en reformiver. På 1990-talet gjorde man bedömningen att frånvaron av akuta hotbilder berättigar stora besparingar, vilket bland annat ledde till skapandet av en yrkesarmé med fokus på snabbinsatsstyrkor som kan skickas till fjärran konflikthärdar. Men när den ryska militären de senaste åren genomgått en målmedveten förnyelse och upprustning, borde den logiska följden i dag vara att Sverige inleder upprustning eller närmar sig en försvarsallians. I dag verkar det luta mer åt det senare. Försvarsminister Karin Enström sade att "det är viktigt för att bibehålla och utveckla vår försvarsförmåga", när beslutet om det svenska deltagandet i Natoövningen fattades i oktober.
Men när de svenska politikerna rustade ned glömde de enkla sanningar om säkerhetsdilemmat i världspolitiken: Om ett land senare behöver rusta upp eller närmar sig en försvarsallians, oavsett vad syftet är, väcker det misstänksamhet hos möjliga motståndare. När Sverige deltar i den största Natoövningen på sju år som hålls i Baltikum och Polen, borde det därför inte vara förvånande att Ryssland direkt svarar genom att genomföra en övning där bombplan simulerar attacker mot just Sverige, Baltikum och Polen.
Dessutom styrs de svenska farhågorna om Rysslands avsikter i dag av den preussiska militärstrategen von Clausewitzs argument att krig är en fortsättning på politiken med andra medel. Men att Ryssland rustar upp betyder inte att Moskva har ett intresse av att inleda ett militärt angrepp mot Sverige eller något annat land i Västeuropa. Alla vet att sådana äventyr kostar mer än de smakar.
Skräddarsydda kurser i ämnen som intresserar och engagerar både kropp och själ.
Det är dock lättare att förstå Rysslands agerande om man erinrar sig principen bakom Roosevelts utrikespolitik: "Tala mjukt, bär en stor käpp" – hota inte med krig men visa upp styrka. Den ryska ledningen vet att det främsta syftet med en stark militärmakt inte är att den ska användas i krig utan visas upp som en stor käpp som ger politiskt inflytande. Detta är lätt att glömma när Sverige har fokuserat mer på sin egen strävan att bli en moralisk makt i internationell politik.
Även om Ryssland inte har offensiva avsikter, måste Sverige på något sätt skapa ett trovärdigt försvar för att inte tappa i politiskt inflytande. Både intern balansering med upprustning och extern balansering med ett möjligt Natomedlemskap skulle väcka farhågor hos Moskva. Men ett Natomedlemskap skulle reta upp Ryssland mest eftersom Nato har stor offensiv kapacitet. Det säkraste alternativet är därför återinförandet av värnplikten eftersom det endast kan uppfattas som en defensiv åtgärd. Det skulle också löna sig att utveckla försvarssamarbetet med Finland som i dag har stora erfarenheter av en mer kostnadseffektiv försvarspolitik.
Men när ödesdigra beslut om en omstrukturering av militären redan fattats är det oklart om politikerna är beredda att vidta nödvändiga åtgärder för att återskapa både en mer trovärdig neutralitet och en försvarsförmåga.
MARCO NILSSON.
statsvetare vid Göteborgs universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
