Utbildningskontrakt ger unga nya möjligheter.
På Brännpunkt4/5 kommenterade Moderata ungdomsförbundets ordförande Erik Bengtzboe Socialdemokraternas förslag om utbildningskontrakt. Tyvärr verkar Bengtzboe inte ha läst förslaget ordentligt. En sak har han dock rätt i – ungdomsarbetslösheten är orimligt hög. Men Muf:s ordförande behöver påminnas om att det är hans eget parti, Moderaterna, som sitter vid makten. Det är Moderaterna som totalt misslyckats med sin så kallade arbetslinje och med att bekämpa den höga arbetslösheten bland unga.
Det här är en argumenterande text med syfte att påverka. Åsikterna som uttrycks är skribentens egna.
Alliansregeringens har sedan 2006, som svar på ungdomsarbetslösheten, valt att sänka arbetsgivaravgifterna för unga. Åtgärden har varit dyr och kostat staten runt 16 miljarder kronor. Men framför allt har de sänkta arbetsgivaravgifterna inte haft någon effekt. Ungdomsarbetslösheten ligger på historiskt höga nivåer – cirka 25 procent.
De sänkta arbetsgivaravgifterna har även starkt kritiserats av till exempel finanspolitiska rådet. Moderaterna har helt enkelt kastat 16 miljarder svenska skattekronor i sjön.
Nu vill dessutom två av allianspartierna införa ungdomslöner, motsvarande 75 procent av ordinarie lön. Ett visionslöst och skamligt förslag som skulle försämra ungdomarnas ställning på arbetsmarknaden ännu mer.
De ungdomar som i dag står allra längst bort från arbetsmarknaden är de med lägst utbildningsnivå och de som helt saknar arbetslivserfarenhet på sitt CV. Vi måste underlätta inträdet på arbetsmarknaden för denna grupp. Och vi vet att det viktigaste verktyget för det är utbildning. Därför är utbildningskontraktet ett betydelsefullt steg i kampen mot ungdomsarbetslösheten.
I sin artikel eftersöker Bengtzboe möjligheter även för de som är skoltrötta och inte vill plugga vidare. Tvärtemot vad Bengtzboe verkar tro handlar inte förslaget om att införa skolplikt. Förslaget handlar om att införa ett utbildningskontrakt för arbetslösa ungdomar, med praktik, arbete och utbildning. Just det som Bengtzboe eftersträvar.
Kontraktet ska gälla personer som har socialbidrag eller som får annan offentlig ersättning. Förslaget innebär därför att man i större utsträckning ställer krav på dem som får dessa typer av ersättningar.
Utbildningskontraktet är ett stort steg för att minska ungdomsarbetslösheten. Men mer krävs. SSU föreslår till exempel sommarjobbsgaranti och att tidsbegränsade arbeten för unga i vård, skola och omsorg erbjuds i Sveriges alla kommuner. Detta kan finansieras genom att öronmärka de pengar som i dag går till den misslyckade satsningen på sänkta arbetsgivaravgifter.
Ungdomsarbetslösheten är en av de absolut viktigaste frågorna i dagsläget. Men regeringen, med Bengtzboes parti i spetsen, har svikit en hel ungdomsgeneration. Därför måste vi fortsätta jobba stenhårt för ett maktskifte, så vi kan göra verklighet av socialdemokratins förslag.
GABRIEL WIKSTRÖM.
förbundsordförande Sveriges Socialdemokratiska Ungdomsförbund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
