Kvinnovåld tas inte på allvar.
För första gången i den amerikanska rättshistorien har en europeisk kvinna fått asyl i USA på grund av hustrumisshandel i sitt hemland. Kvinnan är svenska. Hon är känd för den breda allmänheten under namnet Maria Eriksson. Hennes bakgrund finns beskriven i dokumentärromanen ”Gömda”.
Asylen beviljades av en domstol i USA den 25 februari 2003. Enligt Maria Erikssons advokat är beslutet unikt i sitt slag.
– När vi förberedde Marias ärende undersökte vi detta och hittade inget annat fall där domestic violence (kvinnomisshandel) utgjort grund för asyl, svarar advokaten på de skriftliga frågor jag förmedlat till honom via Maria Eriksson. På Maria Erikssons begäran kommer hans namn och byrå inte att offentliggöras, eftersom det skulle röja familjens vistelseort.
Också för den amerikanska immigrationsmyndigheten INS (Immigration & Naturalization Service) var ärendet exceptionellt. Personalen hade stora problem att kategorisera ansökan, man visste inte på vilken avdelning ärendet skulle utredas. Domaren i målet förklarade också att det inte fanns några andra fall han kunde stödja sig på, vilket innebar att han var tvungen att slå direkt i lagböckerna under själva förhandlingen.
Rättegången inleddes klockan 13.00 den 25 februari 2003 och pågick i fem och en halv timme. Närvarande var, förutom Maria Eriksson, hennes advokat och hans assistent, en dansk och en svensk översättare, en tjänsteman från INS samt rättens ordförande.
Domstolen behandlade inte bara Maria Erikssons personliga situation. Förhandlingen kom att bli en total genomgång av Sverige och svenska myndigheters oförmåga att hantera problem med våld mot kvinnor och barn. Där analyserades också misshandlade kvinnors situation och villkor i ett globalt perspektiv, och konstaterades att den så kallade normaliseringsprocessen följer i stort sett samma mönster överallt.
Hela asylansökan bygger på en över 1 500 sidor tjock akt som tagits fram av Maria Erikssons juridiska ombud. Den innehåller, förutom uppgifter om familjen Erikssons bakgrund, fakta, statistik och rapporter rörande både kultur, religion, psykologi, sociologi och kriminologi. Bland dem kan nämnas bland annat ”Women battering as Marital Act, The Constrution of a Violent Marriage” av Margareta Hydén, ”Wife Abuse in the Muslim Community”, av Kamran Memon och ”Unproteced by the Swedish Welfare State”, av R. Amy Elman och Maud L. Eduards.
Bland bevisen fanns också citat ur religiösa skrifter, exempelvis följande från Koranen 30:12: ”De bästa männen är de som behandlar sina hustrur bäst. Allah skapade man och kvinna såsom kamrater, och han gav dem kärlek och ödmjukhet att dela i sina hjärtan.”.
Efter avslutad förhandling tog domaren omgående beslutet att Maria Eriksson och hennes familj skulle beviljas asyl i USA. Domen är prejudicerande, men inte offentlig. Den kan användas som referens i andra mål efter Maria Erikssons godkännande. Redan i dag använder advokatbyrån som drev Marias fall sig av de kunskaper och erfarenheter som målet givit dem.
Även om beslutet är en milstolpe i den amerikanska rättshistorien betyder det inte att dörrarna till USA nu står vidöppna för alla misshandlade svenska kvinnor. Trots att Maria Erikssons fall egentligen är väldigt ordinärt så har det med tiden blivit unikt på flera sätt. Hennes omständigheter är utredda i grunden av samtliga berörda svenska myndigheter, vilket var en förutsättning för att de amerikanska myndigheterna skulle bevilja asyl.
Det viktigaste dokumentet från de svenska myndigheterna kom att bli en dom från kammarrätten. I beslutet från år 1994 slår domstolen fast att familjen inte kan bo kvar i sitt hemland. ”I målet får anses utrett att familjen Eriksson för att leva ett normalt liv behöver flytta från Sverige”, står det i domskälen. Formuleringen kom att bli avgörande för den amerikanska rättens beslut. Dessutom hade Maria turen och möjligheten att engagera en av USA:s skickligaste människorättsadvokater att driva hennes fall.
För Sverige som rättsstat är Maria Erikssons fall ett svidande nederlag. Vi klarar inte att skydda vår egen befolkning. Enligt Mikael Ryings BRÅ-rapport 2001:11 ”Dödligt våld mot kvinnor i nära relationer” mördades 326 kvinnor och flickor under 1990-talet i Sverige. Drygt hälften av dessa dödades av en man de hade eller hade haft en nära relation till, alltså sin nuvarande eller tidigare make, sambo, fästman eller pojkvän.
Så ser det alltså ut: Var tionde dag mördas en kvinna i Sverige. I mer än hälften av alla fall är det med säkerhet belagt att de mördade har samma bakgrund som Maria Eriksson. Dödssiffrorna har varit ganska konstanta under 1990-talet, medan anmälningarna av misshandel har ökat.
I tidningarna läser vi om de döda kvinnorna i små notiser under rubriken ”Familjebråk slutade i tragedi”. Bakom varje sådan notis finns en berättelse som liknar Maria Erikssons. Mellan raderna finns vettskrämda barn och förtvivlade släktingar som aldrig brukar få komma till tals.
I Sverige är kvinnomord och kvinnoförföljelse något privat. Samhällets hållning innebär att våld som utövas av män mot kvinnor är ett individuellt problem, inte ett specifikt kulturellt eller svenskt problem. Det visade sig inte minst i debatten efter mordet på den kurdiska kvinnan Fadime Sahindal.
Det faktum att mannen som förföljer Maria Eriksson och hennes familj är av utländskt ursprung förändrar inte problematiken i grunden. De flesta kvinnomördarna i Sverige är svenskar som dödar svenska kvinnor, även om utomeuropeiska män är kraftigt överrepresenterade i det dödliga våldet.
Om vi någon gång ska få bukt med förföljelsen av kvinnor i vårt land måste vi börja med att inse att kvinnomord är ett samhällsproblem, en fullt utvecklad folksjukdom som inte bara tar livet av vår befolkning. Den förstör livskvalitén för tio-tusentals kvinnor och barn i hela landet.
Så länge vi fortsätter att stoppa huvudet i sanden och inte accepterar att kvinnovåld är en del av den svenska kulturen, kommer sådana som Maria Eriksson att misshandlas, förföljas, hotas, gömmas eller dö.
Liza Marklund.
