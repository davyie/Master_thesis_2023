Solna en modell för integration.
Solna ska utjämna skillnaden mellan invandrare och svenskar – när det gäller arbetslöshet. Vi är redan på god väg men vi behöver några viktiga förändringar i nuvarande system, skriver kommunalråd Pehr Granfalk och riksdagsledamot Hanif Bali.
Solna är kommunen med Sveriges lägsta skatt. Solna är en av de kommuner som lyckats bäst med att integrera invandrare och flyktingar genom arbetslinjen. Solna ska inte likställas med kommuner som Danderyd, Lidingö, Täby eller Vellinge. I Solna har cirka en tredjedel invandrarbakgrund och 97 procent av bostadsbeståndet är flerfamiljshus. Det vill säga en demografi som i andra kommuner förknippas med högre arbetslöshet. Vad som gör Solna unikt är att endast 443 arbetstillfällen skiljer från att helt eliminera skillnaden mellan svenskfödda och utrikesfödda när det gäller arbetslöshet.
Det här är en argumenterande text med syfte att påverka. Åsikterna som uttrycks är skribentens egna.
I kommuner runtom i Sverige är arbetslösheten högre för gruppen utrikesfödda. Att arbetslöshet finns initialt innan språket är på plats är förståeligt. Problemet är att större delen har bott en längre tid i Sverige. Skillnaden i dessa fall torde således bero på en icke fungerande integration.
Kort sagt leder hög arbetslöshet bland invandrare till utanförskap och därför är arbetslinjen ett måste. Arbete är den bästa vägen in i samhället samt en nyckel till språket och den bästa strategin för en lyckad integration.
I riket är arbetslösheten 5,9 procent om man räknar med per- soner som befinner sig i olika arbetsmarknadsprogram. Siffran för invandrare är 11,7 procent. I Solna är arbetslösheten 3,3 procent och bland invandrare 5,5 procent. Skillnaden mellan Solna och riket är markant.
Om man räknar antalet personer som är arbetslösa handlar det för Solnas del om 443 invandrare för att den procentuella skillnaden i arbetslöshet mellan svenskar och invandrare ska utraderas. Det kan inte vara omöjligt att få ut drygt 400 personer i arbete i Stockholmsregionen som kokar av tillväxt.
Fram till 2011 hade Solna ansvaret för arbetslivsintroduktionen för nyanlända flyktingar. Om man ser till de senaste tre åren då lågkonjunkturen härjat har nästan 80 procent av Solnas nyanlända flyktingar fått egen försörjning inom tre år.
Skräddarsydda kurser i ämnen som intresserar och engagerar både kropp och själ.
Solnas framgång bygger på ett samarbete med näringslivet som tar ett stort ansvar för att bidra till ett hållbart Solna. Flyktin-garna har fått läsa svenska för invandrare (SFI) på halvtid och därtill haft en visstidsanställning på halvtid i sex månader. På så sätt har de fått en första kontakt med arbetslivet och möjlighet att praktisera språket. Det har lett till fler i arbete på kortare tid.
Regeringen har sedan årsskiftet lagt detta ansvar på arbetsförmedlingen. Vi befarar att arbetsförmedlingen inte kommer att uppnå samma goda resultat. Dels för att Solnas modell och sam- arbete med näringslivet går till spillo. Men också för att incitamentet för att få ut invandrare i jobb inte är lika starkt hos arbetsförmedlingen. Om en flykting inte får arbete efter de tre första åren går nämligen ansvaret för försörjning över till kommunerna. Solna får alltså betala för någon annans misslyckande.
För att klara vår utmaning behöver vi hjälp och föreslår tre konkreta förändringar av nu- varande system.
Kommuner måste tillåtas samarbeta med arbetsförmedlingen för att få nyanlända flyktingar i arbete. Med andra ord ska arbetsförmedlingen kunna köpa tjänsterna direkt från kommuner som har väl fungerande modeller, som Solna.
Kommuner, som Solna, måste tillåtas arbeta med en större del av de arbetslösa invandrarna som arbetsförmedlingen ansvarar för. I dagsläget blir de Solnas ansvar först när de ansöker om försörjningsstöd. Då har allt för lång tid gått förlorad utan arbete. I dag får cirka 60 procent av de personer som Solnas arbetsmarknadsavdelning hjälper arbete efter ett år i stället för försörjningsstöd. Kan vi komma in tidigare och hjälpa arbetslösa invandrare kan vi vinna mycket på det, både mänskligt och samhällsekonomiskt.
Slutligen måste kopplingen mellan SFI och arbetsmarknaden förstärkas. Ibland har utbildningen blivit ett hinder. En person som inte lyckas lära sig språket tillräckligt snabbt kan fastna i skolbänken i åratal och förlorar kontakten med arbetslivet. Därför har Solna nu startat ett samarbetsprojekt tillsammans med näringslivet som syftar till att matcha ut långläsande SFI-elever i arbete.
Låt Solna agera modell för hur andra kommuner kan arbeta med att få fler SFI-studenter i egen försörjning genom att kombinera studier, praktik och arbetslivsintroduktion. Det skulle leda till att fler kom ut i arbete samtidigt som språkkunskaperna skulle förbättras.
Solnas målsättning är att bli den första kommunen som utraderar skillnaden i arbetslöshet mellan svenskar och invandrare genom fler invandrare i arbete! Bara då kan vi hantera de välfärdsutmaningar vi står inför. Vi hoppas att regeringen vill stödja oss i vårt arbete samt använda Solna som modell för att bryta utanför- skapet på riktigt.
PEHR GRANFALK (M).
kommunalråd för arbete, integration och socialtjänst i Solna.
HANIF BALI (M).
riksdagsledamot i arbetsmarknadsutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
