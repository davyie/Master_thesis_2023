Därför lämnar jag nu Folkpartiet.
KRAVLIBERALISMEN Folkpartiet har blivit ett parti där kravretoriken härskar nästan oinskränkt. Tidigare värn för den lilla människan har förvandlats till främlingsfientlig populism. Det skriver Mikael Trolin, med flera politiska uppdrag för FP.
I romanen "En flykting korsar sitt spår" beskriver Aksel Sandemose hur svårt det kan vara för en människa att finna sin väg utan att trassla in sig i målkonflikter och till synes oöverstigliga ideologiska motsättningar.
Det här är en argumenterande text med syfte att påverka. Åsikterna som uttrycks är skribentens egna.
På liknande sätt har jag nu, som före detta nationell integrationssamordnare i Folkpartiet liberalerna och ordförande i Liberal mångfald i Stockholm, korsat mitt eget politiska spår. Jag har kommit till vägs ände med mitt parti, med den beklämmande slutsatsen: den svenska socialliberalismen 1802–2002, vila i frid. Född: kravliberalismen 2002–?.
Folkpartiet är inte längre det socialliberala drivhus det varit i hundra år, utan ett parti där kravretoriken härskar nästan oinskränkt. De forna deklarationerna till värn för den lilla människan i det "glömda Sverige", har ersatts av främlingsfientlig populism och spekulationer om möjliga väljarströmmar. Sveriges invandrare blev kravliberalismens första offer. Därmed svek partiet den viktigaste av de liberala kärnvärdena: jämlik- heten. Den utan vilken vare sig frihet eller broderskap kan existera.
FP har med sin hårda retorik mot invandrarna gjort mer än något annat riksdagsparti för att legitimera Sverigedemokraterna. Det är ingen slump att Folkpartiet blivit det "näst bästa partiet" bland Sverigedemokraternas riksdagsledamöter. Och för man signalpolitik, som partiledningen ägnat sig åt i form av främlingsfientliga utspel om spåktest och burkaförbud, så är det klart att den signalen till slut även plockats upp av den folkpartistiska basorganisationen.
Det senaste året har två händelser tydligt visat att så är fallet:.
Som landstingspolitiker för FP i Stockholm har jag följt och stöttat undersköterskan Peter Magnusson, som blev avstängd från sitt arbete och omplacerad för att han larmat i medierna om rasism på Södertälje sjukhus (SVT Debatt 2008). Socialstyrelsen har bedömt att den anmodade rasismen "är en fara för patientsäkerheten" och har begärt in en åtgärdsplan, vilket sjukhuset struntat i. När jag påtalade detta allvarliga missförhållande för de ansvariga, sjukvårdslandstingsrådet Birgitta Rydberg (FP) och dåvarande personallandstings-rådet Maria Wallhager (FP), fick jag svaret att "Arbetsdomstolen får avgöra detta". Rydberg och Wallhager anser alltså att det är Arbetsdomstolens uppgift att värna patientsäkerheten på Södertälje sjukhus. Domstolens uppgift består i att pröva om det föreligger brott mot kollektiv- avtalet, inget annat.
Skräddarsydda kurser i ämnen som intresserar och engagerar både kropp och själ.
Oviljan och oförmågan att ta tag i frågan från de folkpartistiska landstingsråden får svåra konsekvenser för patienter med utländsk härkomst inom Stockholms sjukvård.
Det andra exemplet rör kommunpolitikern Sepideh Erfani, som stod som andra namn på Folkpartiets valsedel till kommunfullmäktige i Haninge 2010. Efter valet fick hon höra av partikamrater att hon var diskvalificerad som vice ordförande i en nämnd för att det folkpartistiska kommunalrådet Peter Olevik Dunder ansåg att hon är för "osvensk".
Sepideh Erfani vädjade till valberedningen och den lokala partitoppen om att inte bli avpolletterad på diskriminerande och främlingsfientliga grunder, men förgäves. Hon valde då att gå ut berätta om händelsen i media (SVT:s ABC 14/11), vilket utlöste en storm av kritik och förföljelse mot henne från partikamra- terna.
Folkpartiet centralt agerade, kallade till möte men slog snabbt fast att "det inte förekommit rasism eller diskriminering, utan i stället endast handlat om starka personkonflikter". Detta trots att det på mötet fanns en oberoende deltagare från Liberal Mångfald som kom fram till att det med stor sannolikhet förekommit diskriminering. Mina försök att lösa konflikten, i egenskap av ordförande för FP i Haninge, möttes av ovilja och medvetet sabotage.
Modern politisk forskning visar att den traditionella höger-vänsterskalan får allt mindre betydelse bland väljarna och att modernitet kontra det förlegade, får allt större. Sverige ser inte längre ut som det gjorde: var femte svensk har i dag någon form av invandrarbakgrund. Tiden har runnit ifrån ett Folkparti som inte lyckats finna svar på hela befolkningens behov.
FP har mält ut sig som bärare av den socialliberala idétraditionen i Sverige. Men humanism, mänskliga rättigheter och lika-behandling, som är en av mänsklighetens ädlare arvslotter, låter sig inte begränsas av partihemvist.
Jag lämnar därför alla mina uppdrag i Folkpartiet liberalerna med omedelbar verkan, men kommer att fortsätta kämpa för att mänskliga rättigheter ska tas på blodigt allvar, i socialliberal anda. Det politiska parti som bäst formulerar de nya svenskarnas längtan, oro, hopp och drömmar kommer att bli den dominerande politiska kraften i vårt land. Så, på återseende, på en barrikad nära dig.
MIKAEL TROLIN.
ordförande för Folkpartiet i Haninge.
ordförande för Liberal mångfald i Stockholm.
Landstingspolitiker i Stockholm (FP).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
