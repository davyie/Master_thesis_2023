S måste införa 90-dagarsgaranti.
Socialdemokraterna måste ha högre ambitioner i kampen mot ungdomsarbetslösheten. SSU vill därför införa en garanti som innebär att alla unga som är arbetslösa garanteras arbete, studier eller praktik inom 90 dagar, skriver Gabriel Wikström, SSU.
Den så kallade arbetslinjen är inte mer än ett skal, tomt på politiskt innehåll och reformvilja.Gabriel Wikström.
Det här är en argumenterande text med syfte att påverka. Åsikterna som uttrycks är skribentens egna.
Den höga arbetslösheten bland unga har tagit ett fast grepp om Sverige. I dag saknar runt 150000 ungdomar arbete. Hälften av alla i åldersgruppen 20–24 år som arbetar i Sverige har tidsbegränsade anställningar, en dubbelt så hög andel som genomsnittet för OECD-länderna. Under den Moderatledda regeringens snart sju år vid makten har unga fått det allt svårare att ta sig in på arbetsmarknaden. Allra svårast har de som saknar gymnasieutbildning.
Trots åtskilliga varningssignaler har regeringen Reinfeldt inte prioriterat den viktiga kampen mot ungdomsarbetslösheten. I regeringens budgetproposition för 2013 finns i stort sett inga satsningar för att komma till rätta med en av vårt samhälles största politiska utmaningar. I stället prioriterar regeringen skattesänkningar för storföretag och de redan välbeställda. Deras prioriteringar är inte överraskande utan går väl i linje med regeringens politik. Den så kallade arbetslinjen är inte mer än ett skal, tomt på politiskt innehåll och reformvilja.
För att bekämpa ungdomsarbetslösheten måste en ny politik utformas. I ljuset av regeringens misslyckanden hamnar ansvaret för detta naturligt på Socialdemokraterna. För att lyckas måste dock partiet inse att kampen mot ungdomsarbetslösheten handlar om så mycket mer än bara ungas rätt till arbete. Lika mycket handlar det om ungas möjligheter att ta steget ut i vuxenvärlden och få ta del av, och bidra till, samhällsgemenskapen. Om inte större och mera kraftfulla satsningar genomförs riskerar Sverige att få en förlorad ungdomsgeneration.
När Socialdemokraternas partistyrelse i dag presenterar sina reformförslag inför den socialdemokratiska partikongressen i april är den kraftigaste åtgärden för att minska ungdomsarbetslösheten införandet av ett jobb- och utbildningskontrakt. Det innebär att arbetslösa ungdomar ska erbjudas arbete, utbildning eller praktik efter senast sex månader.
SSU har varit med och utformat förslaget som i grunden är ett bra första steg. Problemet är att det inte på långa vägar räcker. Förslaget är i dag främst inriktat mot de unga som varit arbetslösa länge. Vällovligt kan tyckas, men risken finns att samhällets insatser kommer alldeles för sent och att unga därmed tvingas gå arbetslösa orimligt länge i väntan på rätt stöd.
Varje dag som en ungdom befinner sig i arbetslöshet är en förlorad dag för individen och en kostnad för samhället. Den socialdemokratiska partiledningen måste förstå att de insatser som inte görs i dag kommer att kosta mycket mer i framtiden. Socialdemokraterna – Framtidspartiet – måste ha högre ambitioner i kampen mot ungdomsarbetslösheten. SSU vill därför införa en 90-dagarsgaranti som innebär att alla unga som är arbetslösa garanteras arbete, studier eller praktik inom 90 dagar.
• Garantin ska innehålla insatser för arbetslösa unga från första dagen. Inom 90 dagar ska alla arbetslösa unga ha en utbildning, praktik eller arbete att gå till. Det innebär även att unga utan fullständiga gymnasiebetyg ska kunna tillgodogöra sig gymnasiekompetens med generös ersättning.
• Kvalitativa praktikprogram och yrkesintroduktionsjobb som kombinerar utbildning och arbete ska erbjudas av Arbetsförmedlingen. Garantin innebär jobb enligt "Västeråsmodellen" med avtalsenlig lön på halvtid och studier på halvtid.
• SSU vill även att praktik hos privata eller offentliga arbetsgivare samt studier på halvtid eller deltid erbjuds. Ersättningarna villkoras med att utbildningen och praktiken fullföljs.
Vi vill möjliggöra inträdet för den stora grupp unga människor som i dag inte bereds plats på arbetsmarknaden. Dagens rekordhöga ungdomsarbetslöshet innebär inte bara en kostnad för den enskilda individen utan också för samhället i stort i form av förlorad produktion, ökad ohälsa och minskad framtidstro hos en hel generation unga. Vi måste på allvar ge alla Sveriges unga möjlighet att leva ett bättre liv, känna frihet och framtidstro. Därför måste vi sluta se utgifterna för arbetsmarknadspolitiken som en kostnad i statens budget och i stället betrakta dem som den investering i framtiden de faktiskt är.
Det krävs offensiva handlingar för att möta den stegrande ungdomsarbetslösheten. 90-dagarsgarantin ger tidiga insatser och minskar därmed risken för att unga hamnar i långtidsarbetslöshet, tappar självförtroende och ställs utanför samhället. Det är en vinst för den enskilda individen såväl som för samhället i stort. 90-dagarsgarantin är SSU:s viktigaste fråga inför partikongressen och med detta förslag tar vi vårt ansvar för att bekämpa ungdomsarbetslösheten. Det är hög tid för socialdemokratin att visa lika höga ambitioner.
GABRIEL WIKSTRÖM.
förbundsordförande SSU – Sveriges Socialdemokratiska Ungdomsförbund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
