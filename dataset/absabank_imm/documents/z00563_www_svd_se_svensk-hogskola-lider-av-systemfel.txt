Svensk högskola lider av systemfel.
Det behövs en ny skoldebatt! Hör här: Jag vet en skola som får betalt för att godkänna studenter. Jag vet en skola där en del ämnen får tio gånger så hög ersättning som andra. Jag vet en skola där undervisningen inte följer vetenskapliga rön och där lärare belönas för att inte undervisa... Jag vet att detta är sant för jag jobbar där, där i den svenska högskolan, skriver professor Gunnar Karlsson, KTH.
Den fasta delen av ersättningen till högskolan benämns helårsstudent (HST) och delen som betalas för godkänd kurs benämns helårsprestation (HPR).
Trots att passiv undervisning ger mer än 50 procent fler underkända studenter så används inte aktiv pedagogik, utan undervisningen sker i storföreläsningar med låg studentinteraktion, skriver Gunnar Karlsson.
Undervisningen har lägst prioritet i hela utbildnings- processen.Gunnar Karlsson.
Det här är en argumenterande text med syfte att påverka. Åsikterna som uttrycks är skribentens egna.
Följande gäller för 2015. Ersättningen till högskolan för undervisning ges i två delar: en del när studenten registreras på en kurs och en del när studenten blivit godkänd på kursen. Så det första påståendet stämmer. Ersättningarna anges för ett års heltidsstudier per student; den fasta delen benämns helårsstudent (HST) och delen som betalas för godkänd kurs benämns helårsprestation (HPR). Stapeldiagrammet visar HST, HPR samt totalersättningen för olika utbildningsämnen.
Ersättningen är lägst för humaniora, juridik, teologi och samhällsvetenskap som får 48 917 kronor och högst för utbildningsämnet media som får 535 872 kronor enligt regleringsbrevet 2015. Alltså skiljer det mer än tio gånger i ersättning mellan ämnen!.
Målet med HPR är naturligtvis att belöna undervisning som gör att studenterna klarar studierna. Forskning visar att aktivt lärande vida överträffar traditionell undervisning (se Freeman med flera, PNAS 2014). Trots att passiv undervisning ger mer än 50 procent fler underkända studenter enligt Freeman så används inte aktiv pedagogik, utan undervisningen sker i storföreläsningar med låg studentinteraktion. Prestationsersättningen fungerar alltså inte som avsett och undervisningen följer inte vetenskapen i pedagogik; tredje påståendet styrkt.
**Mitt sista påstående **är att lärare belönas för att inte undervisa. Anledningen är att de belönas för att forska i stället. Högskolans lärartjänster är inte fullt finansierade. Därför måste alla dra in externa medel både för att täcka sina lönekostnader och för att betala för förvaltningen. HST/HPR ska täcka högskolans samtliga kostnader för utbildningen. Stödfunktioner såsom rekrytering och studievägledning täcks först; det som återstår går till läraren och räcker ofta inte till lärarens lön för utförd undervisningstid. Alla funktioner utom lärarens undervisning har alltså full kostnadstäckning. Det visar att undervisningen har lägst prioritet i hela utbildningsprocessen. Forskningen däremot ger status och har belöningar såsom utmärkelser, konferensresor och forskningsledigheter. Därmed har jag även styrkt mitt sista påstående.
Beloppen i stapeldiagrammet går tillbaka till 1958 års riksdagsbeslut om automatisk lärarkraftstilldelning. Denna togs bort 1976 men det gjordes inte några nya beräkningar av vad utbildningar borde kosta (Andrén: "Visioner, vägval och verkligheter", 2013). Vi har alltså konserverat 1976 års syn på hur undervisning ska bedrivas.
**Vad är följden **av den här ekonomistyrningen av högskolan?.
• HPR-ersättningen leder som visat inte till bättre pedagogik utan frestar högskolorna och lärarna att sänka examenskraven för att få mer ersättning.
• De utbildningar belönas som drar bra studenter vilka i hög grad klarar studierna. Det är som att belöna de sjukhus som tar in de friskaste patienterna.
• Ersättningsbeloppen innebär att det inte går att ge spetsutbildningar inom exempelvis humaniora; medan ämnet media borde kunna ges också som MOOC:s för några hundralappar för en termin. Alltså, ersättningarna konserverar och gör det omöjligt att ge spetsutbildning i en del ämnen medan andra ämnen aldrig behöver finna billigare undervisningsformer.
• Eftersom ingen belönas för att ge tid åt undervisning på bekostnad av forskning är det svårt att förbättra pedagogik och möta konkurrensen från lärosäten i andra länder som erbjuder kurser över nätet (MOOC:s).
Ersättningssystemet är absurt och måste omarbetas. Här är två förslag till förbättringar.
1. **Inför en högskolepeng **med ett fast belopp, samma för alla studenter, att användas för utbildning under hela livet. Studenten kan sprida pengen över de utbildningar som hon eller han vill läsa. Högskolor får betalt för varje påbörjad kurs; betalningen dras från studenternas konton för högskolepengen. Högskolorna tvingas därmed redovisa utbildningsresultat och kostnader. Det kommer an på studenten att välja förnuftigt, värna om att få bra utbildning för pengen samt att disponera beloppet i tid för det livslånga lärandet.
2. **Friare etableringsrätt för högskolor. **För att få nytänkande i en trögrörlig bransch behövs frihet att pröva nya organisationsformer, ny teknik och – djärva tanke! – pedagogisk förnyelse. Jag skulle hoppas se studentkooperativ, liberal arts colleges, nätuniversitet och krävande spetsutbildningar. Etablerade högskolor får ta emot högskolepengen och studenterna får rätt till studiestöd. Online-utbildning kan bidra till förbättrade resultat och lägre kostnader. Studenterna kan kombinera poäng från olika lärosäten för att få examen.
Syftet med förslagen är att ge studenter större urval av olika högskoleformer med olika pedagogik.
**Till slut: **det är fel att betala högskolor för att godkänna studenter; det är fel att centralt bestämma ersättningsnivåer för olika utbildningsämnen; det är fel att undervisningen inte följer vetenskapen i pedagogik; det är fel att lärare tvingas eller tillåts välja bort undervisning.
Det finns grava fel i ersättningssystemet. Nu har jag visat på dem och jag har föreslagit förbättringar. Nu måste systemet ändras!.
GUNNAR KARLSSON.
professor.
MOOC (massive open online course) är en avgiftsfri distanskurs via internet. Den består av en serie av korta föreläsningar på video med kontrollfrågor och inlämningsuppgifter som rättas maskinellt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
