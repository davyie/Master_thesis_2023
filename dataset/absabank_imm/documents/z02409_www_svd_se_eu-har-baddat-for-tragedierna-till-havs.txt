EU har bäddat för tragedierna till havs.
Varje åtgärd har fått priset för att bli smugglad att stiga ytterligare.Janne Flyghed.
Det här är en argumenterande text med syfte att påverka. Åsikterna som uttrycks är skribentens egna.
**Varför? **Frågan har upprepats ett antal gånger de senaste månaderna angående flyktingkatastrofen i Medelhavet. Men frågan ställdes redan för närmare 20 år sedan, då med ett annorlunda fokus. "Varför tror de att flyktingströmmar kommer att stoppas av att bygga en hårt bevakad gräns? Det är ju själva upprätthållandet av gränsen som kommer skapa flyktingsmuggling.".
Går det att ta sig till en plats fritt så är givetvis inte kriminella transporteringar lönsamma. Denna märkliga logik benämnde jag för murparadoxen, det vill säga att EU skapade det de sa sig vilja förhindra. Och ju hårdare bevakad gräns, desto högre pris för att bli smugglad och därmed än mer lukrativt för de cyniska personer som bedriver verksamheten. Vi var flera som därför tidigt hävdade att detta på sikt skulle leda till en katastrofal flyktingsituation som skulle komma att hårt exploateras av hjärtlösa människosmugglare. Nu är vi sedan länge där.
Än mer paradoxal blev situationen när insmugglandet till EU började och de ansvariga för murbyggande stolt proklamerade: "Titta, nu kommer de här smugglade flyktingarna vi varnade för. Tur att vi byggt vår mur!".
**Kännedom om det **kontraproduktiva med detta murbygge har således funnits sedan länge. Lika länge har relevanta motåtgärder lyst med sin frånvaro. Det enda som skett är ett ytterligare befästande av muren. Bland annat med expanderade befogenheter för gränsbevakningsstyrkan Frontex och på senare tid ökat intresse för använda övervakande drönare. Uteslutande åtgärder som gjort det svårare ta sig hit och där varje åtgärd fått priset för att bli smugglad att stiga ytterligare, vilket i sin tur skapat ännu starkare incitament för kriminell verksamhet.
Så svaret på frågan Varför är Därför, och det har det funnits kunskap om länge. Relevanta åtgärder är lika självklara som politiskt svåra att genomföra. Sänk muren och skapa fler legala möjligheter att ta sig in i EU. Genomför ett globalt solidariskt delat ansvar för flyktingmottagandet. Kunskapen finns, men frågan är om de politiskt ansvariga verkligen vill.
Skräddarsydda kurser i ämnen som intresserar och engagerar både kropp och själ.
Dock står det bortom varje tvivel att om inget görs kommer omvärldens skam fortsätta växa i takt med varje drunknad flykting.
JANNE FLYGHED.
professor i kriminologi vid Stockholms universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
