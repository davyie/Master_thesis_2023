MP: De borgerliga sviker de ensamkommande.
Flera av Allianspartierna visar nu tydligt att deras engagemang för ensamkommande inte står sig. Regeringen har presenterat ett förslag till lösning, som är konkret och som kan hjälpa tusentals ungdomar, skriver Maria Ferm (MP).
Under hösten har allt fler ensamkommande unga, som väntat lång tid på asylbesked, fått avslag och riskerar nu att avvisas till ett av världens farligaste länder. Dessa ungdomar har rotat sig i Sverige, blivit någons bonusbarn, en annans klasskamrat och en tredjes fotbollskompis och börjat bygga sina liv här. De är en del av Sverige.
Det här är en argumenterande text med syfte att påverka. Åsikterna som uttrycks är skribentens egna.
Regeringen har äntligen kunnat presentera ett förslag som innebär att de flesta av ungdomarna får en möjlighet att stanna. De som kom senast den 24 november 2015, som har väntat 15 månader eller mer på besked, hunnit bli 18 år under tiden och fått avslag på sina asylansökningar kommer att få en ny chans med förslaget. Detta är viktigt för de tusentals ungdomar som berörs av förslaget, och ett viktigt besked om att regeringen tar ansvar för de unga som drabbats av orimligt långa handläggningstider.
Därför är det förvånande att flera av de borgerliga partierna nu sätter sig emot att ge de flesta ensamkommande ungdomar som kom 2015 och som drabbats av orimligt långa handläggningstider en ny chans att stanna i Sverige. Moderaterna följer Sverigedemokraternas restriktiva hållning och förra veckan gav även Liberalerna och Kristdemokraterna beskedet att de inte kommer stödja regeringens förslag.
Liberalernas partiledare, Jan Björklund, krävde senast i somras ett stopp av utvisningarna till Afghanistan och var orolig för att säkerhetsläget i landet var för farligt för de unga att återvända till, men säger nu nej när det finns ett konkret förslag på bordet. Liberalerna vill inte ge unga som drabbats av långa handläggningstider uppehållstillstånd och menar felaktigt att förslaget skulle lägga en börda på lärarna, trots att förslaget inte innebär några krav på lärarna att sätta särskilda betyg, utan endast krav på att eleven deltar i studierna på samma villkor som för alla andra elever. Både Lärarnas Riksförbund, Lärarförbundet och många enskilda lärare har dessutom tydligt tagit ställning för att ge ungdomarna en ny chans.
Kristdemokraterna påstår sig värna om utsatta människor och har många medlemmar som är starkt engagerade i migrationsfrågor, men säger ändå nej. De menar att ömmande omständigheter skulle kunna återinföras istället, trots att det sannolikt bara skulle ge ytterst få personer i den berörda gruppen en möjlighet att stanna.
Nu när regeringen har presenterat ett konkret förslag där vi tar politiskt ansvar för att lösa situationen för de unga som drabbats av extremt långa handläggningstider och riskerar att avvisas så visar Liberalerna och Kristdemokraterna att deras engagemang för ensamkommande inte står sig. Konsekvensen blir att ungdomarna fortsätter utvisas till ett av världens farligaste länder eller blir kvar i Sverige i utsatthet i ett växande skuggsamhälle. Det är varken humant eller ansvarsfullt. Det är ett stort svek mot ungdomarna.
SvD:s NYHETSBREV VALET 2018 – veckans viktigaste fördjupningar och granskningar.
Centerpartiet har länge sagt att de vill ge de ensamkommande som drabbats av orimligt långa handläggningstider en ny möjlighet att stanna i Sverige. Vi tar för givet att Centerpartiet, trots invändningar mot förslaget, inte agerar så att förslaget går i stöpet. Vi fortsätter arbetet med förslaget i en konstruktiv och inlyssnande anda, eftersom det är mycket viktigt för tusentals ungas framtid.
Maria Ferm (MP).
gruppledare och migrationspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
