Regimens bild av Kina bör inte tas för given.
Kina beskrivs i Väst oftast utifrån makthavarnas perspektiv, där invånarna sägs vara ointresserade av demokrati. Men om Sverige menar allvar med att mänskliga rättigheter är en central del av vår utrikespolitik så måste vi även lyssna på dem som regimen vill osynliggöra, skriver sinologen Malin Oud.
Kina har 200 miljoner bloggare, en myriad av civila organisationer och en stor del av befolkningen är helt utesluten ur alla trygghetssystem. Vem lyssnar på dem?Malin Oud.
Det här är en argumenterande text med syfte att påverka. Åsikterna som uttrycks är skribentens egna.
Det spekuleras om att revolterna i Nordafrika och Mellanöstern kan komma att spridas till Kina. Demonstrationerna i Dalian och de upprörda nätdiskussionerna efter tågolyckan i Zhejiang, är det tecken på att den arabiska våren kommer att följas av en kinesisk? Naturligtvis svårt att sia om, men väl värt ett försök. Inte minst för svenska företag med kinesiska affärsintressen.
Den arabiska våren blev en överraskning för de flesta i väst, trots rapporter om förtryck, fattigdom och flitigt användande av sociala medier. Omvärldens och diktaturens orientalistiska beskrivning av araben som en människa utan handlingsvilja och rädslan för hot mot "stabiliteten" stod i vägen. Mycket skymmer vår blick när vi försöker förstå. Därför är det nu angeläget att reflektera över det svenska perspektivet på omvärlden och Kina.
Dagens diskussioner om Kina bär spår av kremlologi. Vi sätter likhetstecken mellan Partiet och Kina. Här missar vi en viktig och intressant utveckling i Kina. Vi borde lägga energi på att förstå det dynamiska civilsamhället. Istället studerar vi femårsplaner och analyserar ledarnas tal. Fokus läggs på det ekonomiska "miraklet" och alla miljoner människor som "lyfts" ur fattigdom. Nationalism och shopping sägs vara det enda som triggar en kines. Försvarare av mänskliga rättigheter (MR) och demokratiaktivister beskrivs som en extrem, irrelevant eller icke representativ minoritet. Här hamnar vi i linje med kinesiska kommunistpartiets berättelse och maktspråk.
Vi saknar insikt om kraften som det kinesiska civilsamhället besitter. Kina har 200 miljoner bloggare, en myriad av civilsamhällesorganisationer och en stor del av befolkningen är helt utesluten ur alla trygghetssystem. Vem lyssnar på dem? Vem analyserar vad de säger om utvecklingen, demokrati och MR? Om Sverige menar allvar med att mänskliga rättigheter är en central del av vår utrikespolitik så måste det reflekteras i vem vi kommunicerar med och i att vi lyssnar även på dem som regimen vill osynliggöra för oss.
Kineser diskuterar medborgerliga och politiska rättigheter, men uttrycker det ofta annorlunda än vad vi gör. Lyssna noga och du hör alltfler röster som höjs mot förtryck, censur och Partiets recept för utveckling och stabilitet. Aktuella problem som livsmedelssäkerhet, tvångsförflyttningar och usla socialförsäkringar har sin grund i rättigheter som vi mer självklart relaterar till MR: yttrandefrihet, föreningsfrihet och rätten till politiskt deltagande. Eller för att låna en mening från Tahrir-torget: "Det här handlar inte om bröd, det handlar inte om pengar utan om värdighet, men det fattar inte ni i väst!".
Ska vi få någon effekt av våra CSR-satsningar så måste vi våga diskutera politik och affärer i samma rum. Det är numera allmänt accepterat att man bör kunna något om kinesisk kultur och historia för att göra affärer med kinesiska företag, men den politiska dimensionen och insikten om dynamiken och spänningarna i det kinesiska samhället saknas.
Symptomatiskt för detta var de två Kina-seminarier som arrangerades i Almedalen i juli. Till det ena hade FOI/Amnesty bjudit in journalister och MR-experter för att diskutera politik och demokratisering medan Novus med flera hade bjudit in talare från affärsvärlden som tolkade Kinas nya femårsplan och diskuterade konfucianismens inflytande på företagande. Sällan ger man sig in i en mer komplex diskussion om det faktum att Kina är en enpartistat och hur det påverkar svenska företag. De här två seminarierna borde varit ett!.
Med min drygt tioåriga erfarenhet av att arbeta med MR-frågor i Kina är jag övertygad om att såväl den svenska regeringen som företag med kinesiska affärsintressen skulle kunna dra stor nytta av att vända blicken mot civilsamhället. Speciellt företagen som kan agera mer snabbfotat skulle kunna dra igång intressanta initiativ, bredda sina kontaktytor och inte minst lära sig av olika kinesiska organisationers strategier för att främja exempelvis arbetares rättigheter.
Medan det är tvärstopp för att etablera oberoende fackföreningar i Kina har det visat sig vara en framkomlig väg att tala i termer av kollektivförhandlingar. Detta handlar om 250 miljoner migrantarbetares vardag och arbetsvillkor. 60 miljoner av dem jobbar i exportindustrin, så kopplingen till svenska företag och konsumenter är stark. Här finns en chans att visa vägen. Med en större bredd av samarbetspartners går det att stärka människors möjligheter att påverka sin egen situation och skapa förutsättningar för hållbart företagande.
MALIN OUD.
sinolog och expert på mänskliga rättigheter och internationella utvecklingsfrågor.
Fotnot: CSR står för Corporate social responsibility; och begreppet handlar om företagens sociala ansvar.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
