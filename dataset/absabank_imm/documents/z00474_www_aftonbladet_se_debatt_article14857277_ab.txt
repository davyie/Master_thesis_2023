Låt Estelle förverkliga sina egna drömmar.
Den 23 februari föddes Estelle Bernadotte på Karolinska universitetssjukhuset i Solna. Samma dygn föds 339 andra barn i Sverige. Det finns dock en viktig skillnad. Estelle Bernadotte har enligt grundlagen inte rätt att få växa upp på samma villkor andra barn. Detta är ytterligare en illustration till det problematiska med ett statsskick där statschefen ärver sin titel.
I morgon är det många monarkister som kommer att följa dopet av Estelle Bernadotte. Hon är ännu bara ett litet barn, men de ser henne redan som Sveriges framtida statschef. I och med att dopet direktsänds i SVT och lyfts fram i övrig media byggs bilden upp av en utvald familj som hela svenska folket förväntas vara intresserade av. Vi republikaner kanske blir kallade glädjedödare, men vi anser att uppståndelsen kring denna lilla flicka är ytterligare ett bevis på behovet av en seriös debatt om monarkin. Våra politiker har ett ansvar för att påbörja övergången till ett modernt och demokratiskt statsskick. Låt oss peka ut tre områden som gör det särskilt aktuellt att nu diskutera frågan om Sveriges framtid som republik:.
Under det senaste decenniet har stödet för monarkin minskat markant. Samtidigt har andelen som vill avskaffa monarkin mer än fördubblats. År 2000 ville endast tolv procent avskaffa monarkin, jämfört med 28 procent år 2010 (Novus). Om utvecklingen fortsätter i samma takt som under det förra årtiondet innebär det att en majoritet av svenska folket kommer att vara för ett avskaffande av monarkin år 2024. Estelle Bernadotte är då tolv år och kommer att ha blivit uppfostrad i tron att hon en dag, tack vare blodsband, ska få överta ämbetet som Sveriges statschef. Det är att göra henne en stor otjänst.
Det är oacceptabelt att Sverige, som anslutit sig till barnkonventionen, inte följer dess intentioner. I artikel två slår konventionen fast att alla barn har samma rättigheter och lika värde. Det bryter Sverige mot eftersom Estelle Bernadotte sedan födseln har fått sitt liv utstakat och därmed inte har samma möjligheter som andra barn att förverkliga sina drömmar. Så länge hon har arvsrätt till tronen får hon till exempel inte ha vilken tro hon vill - hon får inte ens vara ateist. Hon är det enda barn i hela Sverige som saknar religionsfrihet och detta enligt bestämmelser om monarkin i grundlagen.
Den 30 april presenterades ett konkret underlag kring hur ett nytt statsskick kan se ut och hur det gamla kan avvecklas. I den statliga grundlagsutredning som slutfördes år 2008 var monarkin undantagen från utredarnas uppdrag. Därför tillsatte Republikanska föreningen för ett år sedan en fristående utredning som nu alltså har presenterat sitt slutbetänkande. Utredningen, som föreslår att kungen ersätts av en vald president, är en viktig utgångspunkt för konkreta och konstruktiva diskussioner.
Sammantaget pekar utvecklingen på att det nu är hög tid för en ordentlig offentlig debatt om hur Sverige ska gå från monarki till republik. Vi vill därför uppmana Sveriges politiker att behandla frågan med ett allvar som lyst med sin frånvaro under de senaste decennierna. Vi skulle också gärna se tuffare journalister, som vågar ställa politikerna mot väggen. Våra folkvalda måste kunna ge vettiga svar om sin syn på statsskicket.
Det är bara en tidsfråga innan den allmänna opinionen kommer att tvinga fler av Sveriges politiker att agera och dagens dop påminner om behovet av att påbörja en seriös diskussion om Sveriges framtida statsskick. För Sveriges, och för Estelle Bernadottes bästa.
Peter Althin.
Mia Sydow Mölleby.
FAKTA.
