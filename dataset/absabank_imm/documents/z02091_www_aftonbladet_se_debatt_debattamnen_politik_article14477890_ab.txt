Nu avgörs vem som ska utmana Obama.
Manuel Ferrer: Därför hoppas jag att Rick Santorum vinner.
Det vilar något tungt och ledsamt över den republikanska valrörelsen. Inget man direkt kan sätta fingret på och peka ut som orsaken till att det glada partajet inte längre känns lika glamouröst. Men klart är att det stora allvaret nu drabbat det republikanska partiet. Och det som i höstas började som ett finstämt politiskt samtal i högtidskläder har förvandlats till ett skitigt barslagsmål mellan framför allt Mitt Romney och Rick Santorum.
Affärssnillet Romney har egentligen allt som krävs för att vinna nomineringen – utom kredd i partiets yttersta högerflygel. Han är liksom ingen riktig republikan, hävdar de gapiga tedrickarna.
Santorum har samtidigt det omvända problemet: mindre pengar, lång politisk karriär i Washington och ingen meritförteckning att prata om utanför politiken. Men han står stadigt på ett gigantiskt berg av socialkonservatism.
Romneys lösning på problemet stavas Super PAC:s, eller skitkastarfonder på svenska. Ett elegant politiskt verktyg från 2010 som gör det möjligt att ösa obegränsat med reklamdynga på sin motståndare utan att själv behöva smutsa ner händerna. Fonderna ska på pappret agera oberoende till kampanjerna. Alla utom väljarna skrattar naturligtvis högt åt den skrivbordsprodukten.
Och på tal om de republikanska väljarna så är de inte annorlunda skapta sina liberala bröder och systrar. Landets svaga ekonomi oroar mest. Därefter följer i fallande ordning det federala budgetunderskottet och den höga arbetslösheten.
Santorum har ett tydligt svar på deras grubblerier. Ungefär i liknande fallande ordning: böghat, göra Iran till amerikansk parkeringsplats och ökade restriktioner mot preventivmedel.
Inte särskilt lyhört, kan tyckas. Men det är ordentligt socialkonservativt och utgör även ett hopp för alla nervöst lagda demokrater.
Med Santorum som presidentkandidat ökar nämligen Obamas chanser att bli återvald i november. För vilken osäker mittenväljare har satt kondomförbud överst i sin priolista?.
Därför: i natt håller vi tummarna för Rick ”The real deal” Santorum.
Manuel Ferrer.
Roland Poirier Martinsson: Viktigt att Mitt Romney kammar hem segern.
I amerikanska primärval rapporteras varje enskild händelse som om resten av framtiden stod på spel. Det som sker nu kommer att avgöra allt.
En jämförelse: Ta en vanlig, sömnig novembermatch i Elitserien mellan Timrå och Växjö, och lägg sedan till ett plötsligt hysteriskt tryck från medier, sponsorer, klubbar och fans: plötsligt gäller den allt! Men när tidningen lästs nästa dag är jippot redan bortglömt. Uppmärksamheten vänds mot nästa match, plötsligt är det den som ska avgöra allt. Och sedan nästa. Och så vidare.
Hysteri. Tillnyktring. Ny hysteri.
Men ibland är det sant, vissa matcher är avgörande. Vi kan vara ganska säkra på att en dominerande uppvisning av Mitt Romney i dag kommer att sätta så hård press på medtävlarna att de mals sönder under de kommande veckorna.
Om Romney gör dåligt ifrån sig händer inget lika betydelsefullt. Vi kommer fortfarande att befinna oss mitt i en smutsig uppgörelse om att få utmana Barack Obama. Och matchen mellan de republikanska kandidaterna stinker.
Det är därför det är viktigt på riktigt att Romney vinner i dag i Ohio och i en majoritet av delstaterna: primärvalen i år får oss alla att känna en smula avsmak. För fyra år sedan pratades det mycket om att uppgörelserna mellan Hillary Clinton och Barack Obama skulle lämna en bitter eftersmak, som skulle skada vinnaren i mötet med John McCain. Det blev inte så, och den avgörande anledningen var att Obamas kampanj drevs och omgavs av positiva och hoppfulla känslor genom hela primärvalsprocessen. Många var på gott humör hela tiden.
I det republikanska fältet finns ingen som inbjuder till värme, stolthet och glädje. Men även om Romney aldrig kommer att bli som Obama, kan han utvecklas till en kandidat som de flesta republikaner verkligen håller på efter sommaren. Då kan han också besegra Obama.
Det är därför Romney behöver vinna Super-Tisdagen – inte för att bli den slutgiltiga kandidaten, det blir han ändå, utan för att det är dags att sätta stopp för gyckelspelet och mobilisera inför hösten.
Roland Poirier Martinsson.
FAKTA.
