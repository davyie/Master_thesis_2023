”De försökte muta  mig med choklad”.
Om en lobbyist lyckas så kan hans uppdragsgivare vinna värdefulla konkurrensfördelar på marknaden. Det kan gälla EU-regler för motorcyklar, lastbilar, gräsklippare, kemikalier. Eller choklad.
Därför finns det ett enormt tryck på EU-parlamentariker från kommersiella intressen.
Italienska företaget Ferrero, dom som gör chokladäggen, sände mig i jultid en låda med godis så stor att den måste fraktas med lastbil.
Ferreros lobbyister hade tidigare pratat med mig för att de inte ville ha några skärpta regler för att förebygga kvävningsrisk när det ligger små leksaker i chokladägg. Så lådan var klart en muta, även om jag aldrig skulle drömma om att engagera mig i detta företags lobbyarbete.
Men vad skulle jag göra? Skulle jag i min tur behöva hyra en lastbil, betala återfrakt för att slippa denna påverkan? Jag kände inte för allt detta arbete utan delade ut allt bland grannarna och deras barn. Sedan glömde jag bort det. Till det blev påsk. Då kom en lika stor låda igen.
Jag lyckades till slut stoppa chokladfloden. Och jag insåg på vägen att det finns väldigt få gränser för vad industrin vill göra för att övertyga mig om saker.
Ett annat exempel. I en förhandling nyligen om utsläppskrav för personbilar föreslog en italiensk EU-parlamentariker att biltillverkare som producerar färre än 13 000 bilar per år skulle undantas. Som av en slump var det just det tak som det italienska bilföretaget Ferrari hade för sin produktion.
Jag anser att alla ska kunna höra av sig till politiker för att tycka till om politik. Det är demokrati.
Men problemet är att den storskaliga, kraftfulla lobbyismen sker dolt, bortom demokratisk kontroll. Ingen vet vad de politiker som tar beslut om utsläpp eller fiskekvoter har fått ta emot. Information? Bjudresor? Utpressning? Dessutom blir det pengar som styr vem som når fram med sitt budskap.
Jag tror inte man kan stoppa mutor helt. Men vi måste försöka minska dem. För ju mer det lönar sig att muta, desto mer kommer Sverige att bli korrupt.
Jag vill se obligatorisk registrering av lobbyister. Alla ska kunna se vilka frågor lobbyisterna arbetar med, hur mycket pengar de använder och var pengarna kommer från.
Jag vill också se en dubbel redovisning av gåvor, resor, middagar till tjänstemän och politiker. Både givare och mottagare ska redovisa gåvorna. Det ska synas vem som bjudit och vem som låtit sig bjudas.
Sen kan var och en fälla sitt eget avgörande i ett kommande val.
FAKTA.
Eva-Britt Svensson.
