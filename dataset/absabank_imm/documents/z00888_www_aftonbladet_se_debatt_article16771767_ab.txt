Kommunerna kan lära av Stockholm.
I Stockholm har en arbetslös ungdom som befinner sig långt från arbetsmarknaden större chans att få ett jobb jämfört med om man bor i Göteborg eller Malmö. Detta tack vare den nya Stockholmsmodellen, som presenteras på en konferens i dag.
Resultaten av arbetsmarknadsprojekten Merit och Filur, som har riktat sig till unga längst bort ifrån arbetsmarknaden, är så positiva att metoderna nu permanentas i den ordinarie verksamheten.
En av de svåraste uppgifterna är att få de grupper som befinner sig längst bort från arbetsmarknaden att närma sig den. Unga som aldrig fått in en fot på arbetsmarknaden nämns ofta som en av dessa grupper.
I Stockholm är ungdomsarbetslösheten förhållandevis låg. Jämför vi med till exempel Göteborg, som har en ungdomsarbetslöshet på över 15 procent, eller Malmö, där nästan var fjärde ung är arbetslös, så ligger Stockholm relativt bra till med 9,3 procent. Det gör inte det mindre viktigt att rusta dessa ungdomar tillbaka till en egen försörjning, tvärt om. Ungdomar i Sverige är i regel arbetslösa under en kort period – en tredjedel av de arbetslösa får jobb inom en månad. Men olika grupper behöver olika mycket hjälp. Unga som befinner sig utanför samhällets trygghetssystem eller som saknar utbildning riskerar långvarigt utanförskap. Det är en svår målgrupp att nå. Då krävs nytänkande insatser.
Stockholms stad har sedan 2010 aktivt arbetat med att nå just dessa ungdomar inom ramen för två olika projekt: Merit och Filur. Projekten går i grunden ut på att ge förstärkt individuellt stöd genom olika metoder, vilket visat sig vara väldigt framgångsrikt. Individuellt stöd möjliggör olika vägar till jobb och studier, anpassade efter olika individers behov. Metoderna har därför varierat. Insatser inom projektet Filur har fokuserats på att stärka ungdomars självkänsla. Tjejer och killar som deltagit saknar ofta flera av de sociala och praktiska förutsättningar som krävs för att vara anställningsbara och få ett jobb. De saknar helt enkelt tilltro till sin egen förmåga.
Stödet handlar därför mycket om att lära känna sig själva. Med små grupper och personliga möten blir varje person sedd och tagen i anspråk. Efter ett individuellt möte får ungdomarna en självstärkande utbildning och får därefter prova på ett jobb genom praktik.
Andra utmaningar för ungdomar långt ifrån arbetsmarknaden handlar mer om risken att hamna i kriminalitet eller missbruk. Det är ungdomar som står helt utanför samhällets olika trygghetssystem. Dessa ungdomar, mellan 16 och 29 år, har vi inom projektet Merit sökt upp ute på Järvafältet och sedan hjälpt in i studier eller jobb i deras egen takt. Vår erfarenhet är att när vi jobbar individuellt med anpassat stöd så kan många ungdomar komma vidare ganska fort.
Projekten har gett mycket goda resultat. Hälften av ungdomarna som deltagit i Merit, och som stod längst ifrån arbetsmarknaden och helt utanför samhällets trygghetssystem, har inom 90 dagar gått vidare till arbete, studier eller annan försörjning. Vid en mätning tidigare i vår hade nära 80 procent av de som avslutats från Filur en egen försörjning. Filur har genom sin metod förflyttat ungdomarna närmare arbetsmarknaden och vi vet numera hur vi ska hantera liknande målgrupper.
Merit och Filur är ytterligare bevis på att arbetslinjen fungerar i Stockholm, men att det inte finns någon quick fix när vi har med en svår målgrupp att göra. Det kan ta tid att hitta en långsiktigt hållbar lösning. Min förhoppning är att andra kommuner tar efter, så att ännu fler unga som står utanför samhällets gemenskap ges en chans att komma vidare. Oavsett var de bor.
Ulla Hamilton.
Arbetsmarknadsborgarråd (M) i Stockholms stad.
FAKTA.
