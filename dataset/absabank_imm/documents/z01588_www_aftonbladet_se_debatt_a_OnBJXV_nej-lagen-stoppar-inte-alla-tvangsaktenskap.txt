Nej, lagen stoppar inte alla tvångsäktenskap.
I förra veckan kom domen mot de tre personer som varit åtalade för att ha tvingat en 15-årig flicka till äktenskap på ett flyktingboende i Åre kommun. Åklagaren menade att andra på boendet hade tvingat henne att gifta sig med en tio år äldre man.
Flickan berättade även själv att hon har varit utsatt för hedersförtryck på boendet och att övriga boenden hade haft synpunkter på hur hon pratade med pojkar, sminkade och betedde sig. Dessa personer ska enligt flickan även ha tvingat henne att gifta sig med mannen.
Trots flickans vittnesmål frias de åtalade på grund av bristande bevisning. Domstolen fann att det inte var bevisat att de tilltalade hade utnyttjat hennes ”utsatta belägenhet”, som kravet i bestämmelsen om tvångsäktenskap lyder.
Eftersom det finns begränsad praxis på området kan domen även förväntas ge vägledning när liknande mål i framtiden ska prövas.  Vi vill vara tydliga med att inte rikta någon kritik mot domstolens bedömning i detta enskilda fall.
Juristerna har säkert torrt på fötterna givet förutsättningarna – men förutsättningarna är fel. Vi tycker att lagen måste ändras så att fler förövare döms när de har tvingat in barn i äktenskap.
För fyra år sedan infördes äktenskapstvång och vilseledande till tvångsäktenskapsresa som två nya brott. Sedan dess har 220 fall anmälts till polisen men endast tre fällande domar kommit.
En gärningsperson måste ha använt sig av olaga tvång eller utnyttjande av en persons utsatta belägenhet för att kunna lagföras. Åklagaren måste också visa att den åtalade hade uppsåt till att personen var ett barn.
Dessa krav är i praktiken svåra att uppfylla och det låga antalet fällande domar beror till stor del på detta. Domen från Åre kommun är ett smärtsamt tydligt exempel på bevisproblemen med den nuvarande bestämmelsen.
Hedersförtryck drabbar särskilt barn och tvångsäktenskap är ett reellt problem. I åldern 16 till 25 uppskattas 70 000 svenskar ha ett begränsat val när det gäller äktenskap och i förhållande till val av partner. Barn som tvingas in i äktenskap har generellt begränsad beslutsmakt och löper större risk för våld i hemmet.
Eftersom förväntningar om att äktenskap ska leda till sexuellt samliv inte är ovanliga riskerar även barnbrudar att löpa större risk för att utsättas för sexuella övergrepp och tidiga graviditeter.
Barn är särskilt mottagliga för påtryckningar och tvång och det är därför lämpligt att ha en särreglering för just brottsoffer som är under 18 år. Vi liberaler vill ändra lagen så att alla tvångsäktenskap även i praktiken blir brottsliga. Kravet på otillbörligt medel måste därför slopas när brottsoffret är under 18 år.
Det ska också vara brottsligt om gärningsmannen är oaktsam angående att offret är omyndigt. Dessa förändringar kommer att stärka skyddet för barnen och leda till att fler förövare fälls för äktenskapstvång.
Gulan Avci, integrationspolitisk talesperson (L) Robert Hannah, biträdande integrationspolitisk talesperson (L).
Häng med i debatten och kommentera artikeln – gilla  Debatt på Facebook.
