Skivbolag har agerat
som piraterna gjorde.
Trots att skivbolagen inte har några nämnvärda kostnader när musik säljs digitalt, tar de 90 procent av intäkterna. Skivbolagens osunda avtalstolkningar drabbar många artister vars inspelningar redan har bidragit med stora intäkter till skivbolagen. Det här är inte rent spel, skriver en rad artister gemensamt i samband med att de nu stämmer bolagen.
Musik ska inte förknippas med girighet, orättvisor och maktfullkomlighet utan snarare med livskvalité, glädje och ömsesidig respekt.
Det här är en argumenterande text med syfte att påverka. Åsikterna som uttrycks är skribentens egna.
I dagarna lämnas ett antal stämningsansökningar in till Stockholms tingsrätt som handlar om skivbolag som har gjort intrång i artisters upphovsrätt. Bakgrunden är att inspelningar från tiden före digitaliseringen ges ut digitalt, trots att artisterna inte har ingått avtal som medger detta. Frågan har stor principiell betydelse och problemet är utbrett både i Sverige och internationellt. För den majoritet av berörda artister som inte har lyckats teckna separata avtal har ersättningen minskat kraftigt i förhållande till vad skivbolagen tjänar på utgivningen. Agerandet är ovärdigt en bransch som behöver vinna legitimitet och respekt hos omvärlden.
Digitaliseringen har förändrat vår användning av musik. För bara några år sedan fick skivbolagen merparten av sina intäkter genom försäljning av cd-skivor, i dag kommer de i stället från digital distribution via Spotify och Youtube.
För musikbranschen som helhet borde nya distributionskanaler och fler köpare i hela världen skapa framtidstro och nya affärsmöjligheter. Men för artister med avtal från tiden före digitaliseringen har situationen tvärtom skapat problem. Skivbolagen verkar bortse från att teknikskiftet har skapat helt nya affärsmässiga förutsättningar när de beräknar artisternas ersättning. Vissa artister har lyckats förhandla sig till nya avtal, men det stora flertalet har blivit förlorare utifrån bolagens sätt att beräkna artisternas ersättning från digitala musiktjänster.
De avtal som upprättades före den digitala tidsåldern byggde på en modell som innebar att bolagen hade kostnader för tryck av lp, kassett och cd samt för distribution, lagerkostnader och ersättning till upphovsmännen. När artisterna, trots att bolagen inte längre har dessa kostnader, får nöja sig med 10  procent av skivbolagens nettointäkter blir fördelningen orimligt snedvriden till bolagens fördel. Artisternas andel måste i rimlighetens namn justeras upp, men detta har styvnackat avvisats av skivbolagen.
Dagens digitala försäljning har inte många likheter med traditionell skivförsäljning. Däremot påminner den mycket om uppspelning i radio eller uppförande av video – intäkter som i dag delas lika mellan bolag och artister/musiker genom förvaltande organisationer som exempelvis Sami. Även lydelser i många gamla avtal för annan typ av “försäljning", än fysiska exemplar, pekar på att intäkterna ska delas lika mellan artist och skivbolag, vilket vore en rimlig princip även för digital försäljning. En princip som för övrigt vissa indepententbolag tillämpar i dag gentemot sina artister vilket vi anser är lovvärt.
Skräddarsydda kurser i ämnen som intresserar och engagerar både kropp och själ.
För inte så många år sedan, när piratdebatten rasade, förde vi artister ofta hela musikbranschens talan. Vi lyfte fram vikten av att alla måste få ersättning för sitt arbete och tog skivbolagen i försvar – trots att de ofta beskrevs som det onyttiga vinstintresset, som inte delade med sig till artister och kompositörer.
**Den debatten banade väg **för en laglig och kontrollerad digitalisering, till ovärderlig nytta för hela musikbranschen. Men vi får nu betala ett högt pris. De stora skivbolagen, som dominerar marknaden, använde våra och tusentals andra artisters inspelningar som betalningsmedel för andelar i Spotify, utan att förhandla om villkoren för den digitala nyttjanderätten. Skivbolagen har i många fall i ren piratanda kapat åt sig rättigheterna. Ju större musikkataloger skivbolagen hade desto större blev andelarna i Spotify. Vissa skivbolag kvitterade ut gigantiska förskott från Spotify, av vilka artisterna bara fick bråkdelar.
En av lärdomarna efter piratdebatten är att människors vilja att köpa istället för att stjäla musik påverkas av vetskapen att pengarna inte hamnar i fel fickor. Det är ett av flera skäl till att eftersträva en fungerande musikbransch med en rättvis ekonomisk avkastning till både kreatörer och affärsidkare. Det förutsätter fair play i musikbranschen. Att förhandlingar sker med justa metoder och med respekt för gränserna för ingångna avtal. En fungerande musikbransch är villig att justera och omförhandla avtal, när nya omständigheter skapar obalans mellan parterna.
**Skivbolagens osunda **avtalstolkningar drabbar allt för många artister vars inspelningar redan har bidragit med stora intäkter till skivbolagen, via försäljning av lp, kassett och cd. Till exempel kommer hälften av Universals, världens största skivbolag, intäkter i dag från sådana gamla inspelningar. Trots att skivbolagen inte har några nämnvärda kostnader för dessa inspelningar får de 90 procent av intäkterna, det är inte rent spel.
Vi hoppas att de stämningsansökningar som nu lämnats in ska ge oss och andra artister upprättelse. Men vi vill ändå uppmana skivbolagen att förekomma de juridiska kraven och agera på egen hand. Musik ska inte förknippas med girighet, orättvisor och maktfullkomlighet utan snarare med livskvalité, glädje och ömsesidig respekt.
Höj blicken bortom kortsiktiga vinster och bidra till att skapa en musikbransch som förtjänar omvärldens respekt!.
TRYGGVE JOHANSSON.
Jigs.
JONAS ALMQVIST.
Lädernunnan.
JOHAN JOHANSSON.
KSMB.
LINA NYBERG.
artist.
RIGMOR GUSTAFSSON.
artist.
STEFAN SUNDSTRÖM.
artist.
ANNELI "PANDORA" MAGNUSSON.
artist.
JONAS KULLHAMMAR.
artist.
PÄR EDWARDSON.
artist och producent.
JOSEF RHEDIN.
dirigent.
NISSE PALM.
musiker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
