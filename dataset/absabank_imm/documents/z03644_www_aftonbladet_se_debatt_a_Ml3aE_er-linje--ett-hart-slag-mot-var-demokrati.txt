Er linje – ett hårt slag mot vår demokrati.
SLUTREPLIK. På  Debatt den 8/1 skriver Christian Carlsson, förbundsordförande för Kristdemokratiska Ungdomsförbundet (KDU) en replik på min debattartikel om att införa republik i Sverige.
Där påstår han att jag felaktigt skriver att Sverige inte är en demokrati. Sverige är en konstitutionell monarki, vilket är detsamma som att säga villkorad monarki. I vårt land är statschefen en position som endast kan innehas av en person, i en familj, genom arvsband – nämligen Bernadotte-familjen.
Vi må vara demokratiska i hur vi styr landet, men en fullbordad demokrati är vi inte. Så vitt jag kan minnas har jag aldrig sett en statschefsvalsedel på valdagen.
Därutöver missar Christian Carlsson att besvara vårt huvudargument. Vi menar att det är högst naturligt för medborgare att anse Kronprinsessan Victoria vara en lämplig kandidat till statschef, men vi menar att hon då bör förtjäna våra röster först.
KDU har tidigare yttrat sig om monarkin och vill åter ge kungahuset de befogenheter de hade innan Torekovskompromissen 1974. Det vore ett katastrofalt slag mot våra demokratiska fri- och rättigheter att ge en icke-vald monark rätten att avgöra vilka som bör sitta i vår regering, stifta egna lagar, och lägga veto på de förslag våra valda riksdagsledamöter lägger i riksdagen.
KDU:s syn oroar mig, men jag är glad över att den republikanska opinionen ökar stadigt. Jag upprepar min ursprungliga poäng;.
Vill du se kronprinsessan Victoria bli statschef i Sverige? Bra! Lägg då en röst på henne.
Aza Cheragwandi, förbundsordförande, Unga Republikaner.
Häng med i debatten – följ  Debatt på Facebook.
