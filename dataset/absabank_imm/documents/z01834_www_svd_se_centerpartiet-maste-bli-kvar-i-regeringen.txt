Centerpartiet måste bli kvar i regeringen.
Jag saknar en aktiv debatt från det största partiet, Moderaterna, kring vikten av entreprenörskapet, skriver Douglas Roos, ordförande för Nyheter24.
Som entreprenör och företagare med stort intresse för det svenska näringsklimatet såg jag fram emot årets valrörelse. Jag var övertygad om att vi äntligen skulle få en svensk valrörelse som skulle handla om hur samhället kan bli mer företagsamt, gynna entreprenörskapet och om hur politiken kan främja tillväxten av nya jobb genom nya och växande företag i privat sektor.
Det här är en argumenterande text med syfte att påverka. Åsikterna som uttrycks är skribentens egna.
Så här i valrörelsens slutskede har det tyvärr visat sig att företagsamhet, entreprenörskap, företagens betydelse för jobben och innovationspolitiken tillhör valets glömda frågor. Visst har det talats om jobben. Men inte blir det fler jobb för att pensionärerna får sänkt skatt och att de arbetslösa får högre a-kassa.
Alliansregeringen har gjort mycket för företagandet, men jag saknar en aktiv debatt från det största partiet, Moderaterna, kring vikten av entreprenörskapet och att det är därifrån jobben i stor utsträckning skall komma. De rödgröna går till val på en företagarpolitik som dessutom innebär kraftigt ökade kostnader för småföretagen, krångligare regler och en arbetsrätt som riskerar att stramas upp ytterligare. Detta gör mig orolig.
För mig är det därför tydligt att det allra främst är Centerpartiet som lyfter företagens betydelse för fler jobb och tillväxt.
Eftersom det varit så tyst om företagsfrågorna i debatten är det än mer viktigt för mig som entreprenör att Centerpartiet får blir kvar i riksdagen och fortsätter att driva entreprenörskapsfrågorna inom regeringen.
Även om jag normalt är emot statlig inblandning anser jag att staten har en avgörande roll för hur företagande och entreprenörskap utvecklas i Sverige. Exempelvis välkomnar jag smarta skattesänkningar, inte fler statliga fonder och bidrag. En bra riskkapitalförsörjning hänger inte på statliga satsningar utan på reglerna som påverkar förutsättningarna för entreprenörskap och tillväxt. Det är så Sverige får fler jobb och fler entreprenörer. När företag sedan växer och vågar anställa växer jobben och resurserna till den offentliga välfärden.
Skräddarsydda kurser i ämnen som intresserar och engagerar både kropp och själ.
Under årets säsong av teveprogrammet Draknästet i SVT har jag fått förmånen att träffa många unga människor med starka drömmar om att gå från idéer till produkter eller tjänster. Det är ungdomarna som har framtidens färdigheter och idéer. Det är de som ska finansiera morgondagens välfärd och skapa de nya företagen. Men det är alldeles för få som får chansen. Varje entreprenörssjäl behövs.
Alliansregeringen har hållit det som lovades i förra valrörelsen om att det skulle bli enklare, roligare och lönsammare att vara företagare i Sverige. Idag kan våra småföretag ägna mer tid och resurser till att driva och utveckla sin verksamhet så att de kan växa och anställa. Jag har som entreprenör och riskkapitalist märkt av kraftiga förändringar i positiv riktning. Det har blivit lägre trösklar för att fler ska starta företag, investera och växa i Sverige och synen på företagsamhet är på väg att förändras i grunden. Min största satsning, Nyheter24.se, har vågat anställa fler ungdomar i och med den halverade arbetsgivaravgiften för under 26-åringar. Med goda idéer, hårt arbete och ansvarstagande kan man komma längre än förut. Det lönar sig helt enkelt bättre att vara företagsam, att ta risker, att vara innovativ och att anstränga sig. Det har blivit billigare att anställa, lättare att få loss resurser för investeringar och mindre krångel i företagares vardag.
Alla entreprenörer i Sverige bör gå och rösta på söndag. Politik skapar inte entreprenörer men felaktig politik kan effektivt kväva dem. Jag har som intresserad medborgare följt Alliansregeringens arbete de senaste fyra åren och jag kan konstatera att Centerpartiet drivs av en genuin vilja att främja företagsamhet och entreprenörskap. Centerpartiet är det enda företagarpartiet inom Alliansen och i valet till riksdagen. Maud Olofsson har varit den bästa näringsminister som Sverige haft i modern tid. Hon har politiken för att främja fler jobb i nya och växande företag. Jag kommer därför att lägga min röst på Centerpartiet nu på söndag.
DOUGLAS ROOS.
ordförande, Nyheter24.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
