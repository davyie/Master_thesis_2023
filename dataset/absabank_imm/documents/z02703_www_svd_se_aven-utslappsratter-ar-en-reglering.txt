Även utsläppsrätter är en reglering.
Richard Wall ogillar regleringar men bör påminna sig att även handel med utsläppsrätter i grunden är en reglering, skriver Per Kågeson i en slutreplik.
Per Kågeson.
Ibland tvingas man välja en second-best-lösning därför att det bästa alternativet inte är politiskt framkomligt.
Det här är en argumenterande text med syfte att påverka. Åsikterna som uttrycks är skribentens egna.
Rickard Wall framhåller i en replik (11/1) på min artikel om kvotplikt att ekonomiska styrmedel är att föredra, eftersom kostnadseffektiviteten blir högre jämfört med en reglering. Han har rätt. Det är exakt vad man kan utläsa ur akademiska skolböcker i nationalekonomi. Men ibland tvingas man välja en second-best-lösning därför att det bästa alternativet inte är politiskt framkomligt.
Låt mig illustrera skillnaden mellan de båda alternativa styrmedlen när uppgiften är att som ett etappmål nå 20 procent biodrivmedel till ett ganska näraliggande årtal. Om vi förlitar oss på beskattning så måste, enligt de riktlinjer som EU-kommissionen offentliggjorde sommaren 2014, även biodrivmedlen beskattas på en nivå som minst motsvarar energiskattedirektivets lägsta tillåtna nivåer för punktskatter på diesel respektive bensin. Detta är rimligt eftersom även fordon som drivs med fossilfria drivmedel ger upphov till samhällsekonomiska kostnader. El som används för drift av elfordon är ju också beskattad.
Baserat på den svenska uppdelningen av drivmedelsskatten i energi- och koldioxidskatt måste energiskatten uppgå till minst 3,40 kronor för bensin och 3,07 kronor per liter för diesel för att klara miniminivåerna (vid nuvarande kronkurs). Därtill behövs en koldioxidskatt från vilken biodrivmedlen undantas.
För att göra det lönsamt att välja biodrivmedel måste koldioxidskatten vid nuvarande oljepris uppgå till minst 5 kronor per liter bensin, en fördubbling jämfört med i dag.  Inklusive produktkostnad, handelns marginal och moms kommer med detta upplägg bensin att kosta mer än 17 kronor per liter. Beslut om en så hög beskattning har inga utsikter att få majoritet i riksdagen. Frågan är om ens miljöpartiet skulle våga gå till val på en fördubbling av koldioxidskatten?.
I fallet med kvotplikt beskattas konventionella drivmedel och biodrivmedel på samma nivå enligt reglerna i energiskattedirektivet och de kvotpliktiga företagen tvingas sätta priset på sina olika produkter så att de uppfyller biodrivmedelskvoten. Det innebär i mitt exempel att merkostnaden för 20 procent biodrivmedel delas av alla bilister och läggs på drivmedelspriset som i detta fall behöver höjas med ca en krona per liter.
Vid högre kvoter än 20 procent minskar skillnaden i marginalpris mellan skatte- och kvotpliktsalternativen successivt. Men innan vi når höga biodrivmedelskvoter har kanske oljepriset klättrat från dagens 40 dollar till 70 dollar per fat och teknikutveckling kan ha lett till att kostnaden för en del biodrivmedel minskat. Det leder i så fall till att merkostnaden för biodrivmedel sjunker jämfört med dagens situation. Men det gäller att komma i gång, annars förblir frågan akademisk.
Richard Wall ogillar regleringar men bör påminna sig att även handel med utsläppsrätter i grunden är en reglering som faktiskt har vissa likheter med ett system för kvotplikt där aktörerna sinsemellan tillåts handla med kvotpliktscertifikat för att till lägsta möjliga merkostnad uppfylla kvoten.
Min analys finns i en helt ny rapport och inte som Wall tror i en årsgammal rapport. Den nya kan laddas ner här.
Per Kågeson.
pensionerad professor i miljösystemanalys (KTH).
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
