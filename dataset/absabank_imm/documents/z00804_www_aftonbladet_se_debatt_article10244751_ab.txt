Föraktet för kvinnor bakom hatet mot väst.
SEDAN DEN 11 september har vi anledning att fundera över den västerländska och andra civilisationer och i vilken relation de står till varandra. Globalt sett befinner vi oss alla i olika stadier av en civilisationsprocess. Ett slutgiltigt mål är svårt att föreställa sig, men FN:s charta för de mänskliga rättigheterna är en viktig milstolpe.
I vår egen civilisation till exempel är utvecklingen verkligen inte fri från bakslag. Ett katastrofalt steg tillbaka var fascismen i Tyskland och Italien, andra världskriget och Förintelsen för ett drygt halvsekel sedan. Bakslag i dag är bland annat rasism, högerextremismens utbredning och dödsstraffets bibehållande i flera länder.
Men för att se åt vilket håll alla stora civilisationer – västerländska, muslimska, östasiatiska, buddistiska, hinduistiska etc – utvecklas krävs något gemensamt kriterium. Utan tvivel är likaberättigandet mellan könen en principiell fråga för att ”mäta” graden av civilisering och även en förutsättning för en demokratisk, pluralistisk och tolerant värld.
Sedan länge utgår jag från kvinnans ställning i samhället som viktigaste kriterium i bedömningen av civilisationers framsteg. Det ligger nära till hands; kvinnorna utgör halva mänskligheten.
Dessutom hänger många hinder i civilisationsprocessen ihop med kvinnoförtryck, till exempel fascismen. (Ett liknande resonemang förde Maria-Pia Boëthius i en artikel i  7.11, då hon delar upp världen i patriarkat. Men många samhällspolitiska företeelser är inte könsrelaterade, till exempel miljöfrågor, därför stämmer inte Boëthius inskränkta begrepp med realiteten.).
Kvinnokriteriet visar att västvärlden hunnit längst på vägen till en civiliserad värld, trots interna skillnader. Faktum är att väst är bäst. Men detta får inte sägas i klarspråk, debatten präglas av hyckleri, av falsk hänsynsfullhet och en omotiverad filo-islamsk inställning.
Hyckleri är det då personer som kallar sig övertygade demokrater plötsligt anammar de icke-demokratiska förtryckarsystem som präglar hela den muslimska världen. Samtidigt stämplas presenterandet av obestridliga fakta som ”självgoda väst” i Boëthius och andras vokabulär – en känsla jag inte alls kan identifiera mig med. Det finns nämligen ingen anledning att vara självgod.
Däremot kan man känna en tacksam lättnad över att inte vara född kvinna i ett muslimskt land. Ty även om skillnaden är stor mellan islam som sådan och den islamska fundamentalismen/islamismen – också i kvinnofrågan – så är kvinnoförtrycket inom islam överhuvudtaget avskräckande.
Ty islamismen är utbredd även i de mer västorienterade muslimska länderna. Av de cirka 5 000 muslimska kvinnor som årligen mördas därför att de brutit mot familjens hedersregler är 200 från det ”västliga” Turkiet. Den lag från 1926 som förbjuder dessa mord följs inte i landets östra del, Anatolien, med dess fundamen-.
talistiska samhälle, som bland annat tillåter polygami.
Inte heller i Saudiarabien (där kvinnor inte får köra bil), Kuwait, Algeriet osv. har kvinnor elementära rättigheter. I Iran där de fundamentalistiska excesserna dämpats lever kvinnoförtrycket kvar. Den som skiljer sig från sin man – till exempel på grund av svår misshandel – får inte längre utöva sitt yrke.
Särskilt oroväckande är utvecklingen i Nigeria, trots dess ”religiösa neutralitet” enligt författningen. Där har just den tolfte delstaten gått över till ett fundamentalistiskt styre och infört den islamska Sharia-lagen. I maj 2001 varnade Nobelpristagaren i litteratur Wole Soyinka för denna utveckling.
SAMTIDIGT SOM talibanerna förstörde Buddha-statyerna förstörde nigerianska islamister Moremi-statyer i nigerianska städer (Moremi var en kvinna som för hundratals år sedan räddade sitt land). I sin uppsats går Soyinka emot de intellektuella och deras ursäkter för den teokratiska maktterrorn – ”en billig form av utpressning. Extremister runt om i världen lyssnar på denna kraftlösa, apologetiska diskurs med skadeglädje och förakt och använder sig av detta som ett fribrev för fortsatt förtryck”.
Äntligen klarspråk. Om muslimerna inte kan skilja på religion och politik – som man gjorde i Afghanistan före 1980 – och få lite ordning på sina samhällen så är detta inte USA:s fel. Soyinka slutar sin uppsats med förhoppningen att ”pesten må ta talibanerna och deras kumpaner och alla andra fanatiker oavsett vilken hudfärg eller tro de har”.
Även om inte pesten tar kål på bin Ladin och hans bödlar som hållit Afghanistan i ett strupgrepp sedan 1996 så var bombningarna trots allt en förutsättning för att bana väg för de specialtrupper som nu letar sig fram till al-Qaida. Eller tror Boëthius och andra som tagit ställning mot kriget att man hade kunnat köra in över den pakistanska gränsen med tre polisbilar och en häktningsorder på fickan?.
DE CIVILA offren har inte lämnat någon oberörd, men en jämförelse skadar inte. Den sovjetiska ockupationsmakten dödade 7 500 civila varje månad mellan 1980 och 1985 enligt en hemlig FN-rapport; därefter gick antalet ned till 1 500 i månaden. Hur många civilister – inte minst kvinnor – som talibanerna dödat under sina fem skräckår vet vi inte men det är säkert betydligt fler än de som nu dödades av felriktade bomber.
Vi ska inte heller glömma de massakrer 1997 och 1999 som talibanerna på uppdrag av bin Ladin utförde mot ett par tusen shiitiska mongoler av Hazaras-stammen i centrala Afghanistan.
Tidigare har samröret mellan den västerländska och den muslimska civilisationen inte sällan kännetecknats av sammanstötningar och missgrepp från båda hållen. Samtidigt präglas relationen av en närhet som det gäller att fördjupa. Men detta kan inte ske förrän den mycket utbredda islamismen med dess anspråk på världsherravälde utplånats.
Islamisternas angrepp i USA var den första krigshandlingen riktad mot den västliga civilisationen i ett försök att utlösa ett civilisationernas krig mellan hela islam och väst. I första hand är det sekulariseringen som är islamisternas måltavla. Tydligt är att föraktet för kvinnan spelar en nyckelroll.
Det anser även den israeliske dramatikern Joshua Sobol som deltar i regelbundna dialoger med araber. Han hävdar att hatet mot väst i första hand bottnar.
i de muslimska männens polygami.
Det är inte att undra på att de hatar USA med den frihet för kvinnor som finns där. Kulmen når polygamisterna i paradiset där de har 72 evigt unga jungfrur – utan menstruation, utan migrän, utan vilja och alltid på gott humör – till sitt förfogande.
Mig förefaller det egendomligt att Boëthius som är feminist inte i första hand går ut mot den dödande manschauvinismen i islamismen.
I stället återger hon den kristna syrisk-indiska författarinnan Arundhati Roys pinsamt okunniga parallell mellan bin Ladin och Bush. Så använder Roy sitt kändisskap till att uttala sig om frågor där hon saknar kompetens. En lämpligare parallell hade varit Hitler–bin Ladin.
MEN DENNA gång gäller det att handla innan det är för sent. Så pekade till exempel den gröne EU-parlamentarikern och barrikadkämpen från 68-revolten Dany Cohn-Bendit på betydelsen av européernas delaktighet i kampen för en demokratisk och pluralistisk världsordning. Vi kan inte längre smita ifrån vårt ansvar, sa han.
Till slut undrar jag vart de som nu ensidigt söker skulden hos USA hade gått med sina ideologiska utfall om bin Ladin-terroristernas attentat mot den överfulla julmarknaden i Strasbourg 2000 lyckats. Med sprängladdningar på flera ställen hade säkert flera tusen människor dödats och märk väl inga amerikaner, utan helt vanliga vardagseuropéer – av dem många kvinnor och barn.
Lisbeth Lindeborg (statsvetare Marburg).
