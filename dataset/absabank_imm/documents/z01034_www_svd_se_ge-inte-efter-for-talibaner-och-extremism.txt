Ge inte efter för talibaner och extremism.
Regimen i Kabul är mer intresserad av att plundra statskassan än att bekämpa talibanerna. Om Sverige lämnar Afghanistan innebär det i princip kapitulation mot talibaner och extremism. Det skriver Ali Abozar, statsvetare och ordförande i Föreningen Afghanistanier i Sverige.
De senaste striderna i norra Afghanistan är ett resultat av talibaners framryckning. Rörelsen försöker att stärka sin position i de norra och centrala delarna av landet. I avsaknad av militär närvaro i många delar av Afghanistan har talibaner organiserat och mobiliserat en offensiv för att ta över kontrollen av ett större territorium.
Det här är en argumenterande text med syfte att påverka. Åsikterna som uttrycks är skribentens egna.
Det är inte konstigt att svenska trupper i norra Afghanistan blir mer och mer indragna i strider med talibaner och andra upprorsmän. Detta kommer att öka framöver eftersom talibanerna blir allt starkare medan den utländska militära närvaron är densamma.
För att vända utvecklingen krävs en ökad militär insats båda från den afghanska regeringens och dess allierades sida. Trots att nio år har gått med det nya styret och utländsk närvaro i Afghanistan har säkerhetsläget inte förbättrats i landet, utan försämrats i takt med talibanernas återkomst. Detta visar en brist på insikt hos USA och dess allierade om den militära insatsen i Afghanistan.
I början av invasionen var USA:s uppdrag att jaga och gripa al-Qaida och talibanledarna. Ändå kom Usama bin Ladin och Mulla Muhammad Omar undan, på grund av stöd från krigsherrar. Efter talibanernas fall såg USA Pakistan som sin bästa bundsförvant i kriget mot terrorismen utan insikten om att Pakistan var på väg att återskapa talibanrörelsen på nytt. Anledningen till Pakistans agerande då och nu är att ett stabilt Afghanistan hotar Pakistan och att Pakistan utan kriget i Afghanistan förlorar sin strategiska position vilket innebär mindre militär, politisk och ekonomisk hjälp från västvärlden till Pakistan.
USA och dess allierade tror att kriget kan vinnas med pengar, och att ökade biståndsinsatser och mer ekonomisk hjälp till oligarker i Kabul kan skapa fred och säkerhet. Men problemet är att regimen i Kabul är mer benägen att plundra statskassan än att bekämpa talibaner och skapa säkerhet och trygghet för sitt folk. Det finns även element inom regeringen som är allierade med Pakistan och talibaner av etniska och politiska skäl. Dessa krafter inte vill att talibanerna ska försvinna från Afghanistan.
Honnörsordet i den svenska debatten om Afghanistan är bistånd men det finns en rad problem med biståndsinsatser. För det första kan biståndsverksamheten inte bedrivas utan militär närvaro och den kan inte heller skapa fred och säkerhet. För det andra hamnar en stor del av biståndet hos givarländerna och lika mycket försvinner i korruption.
För att säkerhetssituationen ska förbättras och den negativa utvecklingen vändas måste fler utländska soldater skickas till Afghanistan. En ökad militär närvaro och en aktiv strategi för attacker mot talibanställningar är den enda vägen till fred och stabilitet i Afghanistan. Den afghanska regeringen måste tvingas till att aktivt bekämpa talibaner och ägna sig mindre åt plundring av statskassan.
Jag anser att Sverige måste bidra med fler soldater till Afghanistan för att förbättra säkerhetsläget i landet. Att i nu läget kräva att svenska trupper ska lämna Afghanistan som de rödgröna gör är oansvarigt. Att nu lämna Afghanistan innebär i princip kapitulation mot talibaner och extremistiska idéer.
ALI ABOZAR.
statsvetare, student vid Stockholms universitet och ordförande i Föreningen Afghanistanier i Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
