FP överger barnen som har det svårast.
Jag läser (.se 3/9) att ”antalet icke godkända niondeklassare sjunkit mer än någonsin på ett år” och utbildningsminister Jan Björklund (FP) säger stolt: ”Ett av mina mål har varit att stoppa glädjebetygssättningen”.
Ja, det känns ju verkligen glädjeartat att 14 000 ungdomar inte fått godkänt i svenska, engelska eller matematik.
Vilket eländigt misslyckande, skulle jag vilja säga.
Björklund skriver i ett nyhetsbrev att ”tidigare har elever fått godkänt som inte borde ha fått det och att man först nu kan se omfattningen av de verkliga problemen”.
Men vad gör man åt problemen? Inte ett enda ord om det.
Vad är det som händer? Jag får en klump i magen och tanken slår mig: är empatin fullständigt bortblåst? Hur många kommer ihåg hur vilsen man ofta var som barn och tonåring? Man pendlar mellan viljan att bli något och att inte orka.
I mitt jobb möter jag ofta ungdomar med dålig självkänsla och som har svårt att hänga med i skolan. Det här är inga ointelligenta barn. Tvärtom. Alla barn är inte skapta för att sitta som ljus i skolbänken från tidiga morgonen till sena eftermiddagen. Det är min övertygelse. ADHD och andra funktionsnedsättningar är mycket vanligare än vi tror. De som har det kämpar ständigt med koncentrations- och lässvårigheter och känner ofta ett utanförskap.
Tror man att tuffa hemförhållanden också är ett påhitt? Oerhört många barn kommer hem till trasiga hemförhållanden där det är svårt att ha ro att göra hemläxor.
Jag undrar om dessa barn kommer att ha en chans att ta igen det senare i livet, när det dessutom har blivit svårare att komma in på universitet om man kompletterat sin utbildning med till exempel komvux. Finns det bara utrymme för de starka och framgångsrika – och då redan från tidiga skolåldern?.
Allt verkar handla om att lyckas och vara framgångsrik och vi lämnar allt mer förståelse bakom oss.
I vår ambition att uppnå bra utbildning för alla, så måste det finnas utrymme att hitta hjälp och lösningar även för de som inte sitter med högsta betyg i alla ämnen. Barnen och ungdomarna är alla olika och unika och framförallt inga marionetter.
Vår uppgift som vuxna är att uppmuntra och lära barnen att alla har något som de är bra på. Hävdar man att ”glädjebetyg” sätts, så bör man också ha en plan för att hjälpa och inte stjälpa de som drabbas.
Det är barn och ungdomar som det handlar om, inte nån välkammad elittrupp där alla är perfekta. Nåt ansvar måste man ta. Alla behöver sina chanser individuellt.
Det är vad jag kallar glädje.
DO viker sig för lätt.
Mikael Ståldal (FP) bloggar: ””Problemet är att så fort muslimer åberopar sin religion så blir det sunda förnuftet hos både DO och vissa svenska offentliga utbildningsinstitutioner helt kortslutet. I sin iver att gå muslimerna till mötes och inte “kränka” deras religion på något sätt så struntar man i både könsdiskriminering och att saker måste fungera i praktiken.”     Tygförbudet tragiskt.
”Köper inte tygbitspolitiken alls. Ledsen, partikamrater, men detta är så oerhört fel /.../ Om en ung kvinna vill slippa bära burka, så ska samhället uppmuntra henne och stötta henne i det beslutet. Om hon vill bära burka, så ska samhället uppmuntra henne och stötta henne i det beslutet. Valet ska tillfalla den berörda kvinnan själv.”, skriver Amanda Brihed (FP).       Bloggredaktör: Ulrika Lundberg.
