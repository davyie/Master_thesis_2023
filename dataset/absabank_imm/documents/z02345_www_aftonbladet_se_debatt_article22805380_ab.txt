Unga begår sexbrott – utan att veta om det.
Varför utbildas inte svenska ungdomar i svensk lagstiftning? Bristen i skolsystemet leder otvivelaktigt till att ungdomar dels utsätts för brott, dels kriminaliseras.
Efter ett antal mål med inriktning på sexualbrott där bland annat sociala medier i någon form har använts har det blivit uppenbart att unga saknar kunskap om grundläggande regler i den svenska lagstiftningen. Brott inträffar utan att individerna (offret och gärningsmannen) har kännedom att handlingen är brottslig.
På grund av detta har jag och en kollega ideellt börjat föreläsa för ungdomar.
Erfarenheten från föreläsningarna bekräftar bilden av stora brister i ungdomarnas kännedom om svensk lagstiftning. Handlingar som sker på grund av denna brist är inte enbart brottsliga utan bidrar också till den kultur av mobbning via sociala medier som har blivit allt mer utbredd. En företeelse som vitt och brett diskuteras i media, skolor och av politiker utan att några åtgärder vidtas.
Vid varje föreläsning delar vi ut en enkät med tre olika scenarier till eleverna:.
1. Du har en kompis som du hänger med typ hela tiden. Ni går i samma klass och spelar även i samma fotbollslag, både du och kompisen är 16 år gamla. Förra helgen när du var hemma hos din kompis och såg film var även kompisens lillebror/lillasyster med, hen är 14 år gammal. Under filmen satt ni ganska nära varandra och ni höll varandra i handen när din kompis inte såg. På vägen hem från filmkvällen får du en vänförfrågan på Snapchat från din kompis lillebror/lillasyster. Ni börjar Snapa i princip varje dag, du gillar hen och hen verkar gilla dig med.
Efter att ni Snapat 12 dagar i rad så börjar hen skriva lite småflörtiga saker och frågar vad du har på dig, bland annat. Du skickar en bild när du ligger i sängen och har bar överkropp, med texten: ”Ingenting! Nu är det din tur att visa lite hud... :-)". Har du begått något brott?.
2. Är det någon skillnad om ni hade druckit när ni såg filmen och lillebror/lillasyster var väldigt full under filmkvällen? Sedan har ni samma kontakt via Snapchat som i fråga 1. Har du begått något brott?.
3. Du har fått en nakenbild från hen. Hen vill sedan inte fortsätta Snapa på det sättet. Du skriver då att om inte hen skickar fler nakenbilder så ”kanske jag råkar skicka nakenbilden till några av mina kompisar :-)”. Har du under dessa förutsättningar begått något brott?.
Resultatet av enkäten är generellt att eleverna tror att omständigheterna i fråga 1 är lagliga, fråga 2 tvekar de kring och i fråga tre 3 är de överens om att förutsättningarna innebär något olagligt. Det korrekta svaret är att samtliga frågor ska besvaras med "ja" – de utgör omständigheter för olagliga handlingar.
Så varför svarar de olika? Jag tror att svaret är enkelt. Den första frågan beskriver ett scenario där den underåriga (offret) är drivande, samtycker samt att den innehåller en trevlig ton (läs smileys).
Fråga två inkluderar alkohol vilket gör eleverna villrådiga. Fråga tre är inte utformad för extremt, den innehåller dock ett indirekt hot – detta reagerar eleverna på. Vidare tror jag att eleverna känner ett obehag när de läser omständigheterna i fråga tre, ingen vill hamna i den sitsen.
Vad ska man göra åt denna kunskapslucka – ska ett offer till drabbas på grund av bristande vilja eller ork att vidta åtgärder? Otvivelaktigt kommer så ske men vi måste begränsa detta. Här måste det till större åtgärder. Utbildningsdepartementet och Skolverket måste snarast införa i skolplanen för 15–18-åringar hur lagreglerna är utformade. Varför sker inte detta?.
Mikael Fredblad, advokat, Försvarsadvokaterna Stockholm.
Häng med i debatten och kommentera artikeln – följ  Debatt på Facebook.
