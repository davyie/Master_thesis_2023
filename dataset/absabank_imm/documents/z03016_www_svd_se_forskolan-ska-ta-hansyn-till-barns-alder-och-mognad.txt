Förskolan ska ta hänsyn till barns ålder och mognad.
Det ingår varken i DO:s mandat eller i myndighetens uppdrag att detaljstyra exakt hur en enskild förskola ska genomföra kartläggningen. Det skriver Susanne Eriksson, utredare på DO:s utredningsenhet.
I en artikel på Brännpunkt kritiserar två föräldrar i Uppsala hur personalen på barnens förskola bedriver likabehandlingsarbete. Personalen har bland annat ställt frågor till små barn om etnicitet och religion, utan föräldrarnas vetskap. Föräldrarna hoppas på "radikalt nya tankesätt i och med höstens chefsbyte" på DO.
Det här är en argumenterande text med syfte att påverka. Åsikterna som uttrycks är skribentens egna.
En kartläggning syftar till att upptäcka konkreta risker för diskriminering, trakasserier och kränkande behandling i verksamheten. Resultatet ska ligga till grund när förskolan planerar mål och åtgärder för sitt likabehandlingsarbete.
Det ingår varken i DO:s mandat eller i myndighetens uppdrag att detaljstyra exakt hur en enskild förskola ska genomföra kartläggningen. Däremot utarbetar vi handledningar och verktyg för att göra det lättare för förskolor och skolor att nå upp till lagens krav på likabehandlingsarbete.
Enligt regeringens förordning (2006:1083) ska likabehandlingsplanen upprättas "under medverkan av barnen eller eleverna". Det är alltså ett krav och inget som den enskilda skolan eller förskolan själv kan bestämma över.
Men regeringen understryker också att utformningen och omfattningen av barnens eller elevernas deltagande ska anpassas "efter deras ålder och mognad".
Förskolebarn ska alltså involveras i arbetet med att ta fram likabehandlingsplanen – men det ska ske på barnens villkor. DO rekommenderar också att föräldrarna görs delaktiga i processen.
Skräddarsydda kurser i ämnen som intresserar och engagerar både kropp och själ.
Om samtal för att kartlägga verksamheten skriver DO följande i handledningen för likabehandlingsplan och plan mot kränkande behandling i förskolan (utgiven i samverkan med Barn- och elevombudet samt Skolinspektionen):.
"En del av kartläggningen kan utgöras av regelbundna planerade samtal med personal, föräldrar och barn. Syftet är att ta reda på hur stämningen är i barngrupperna och på förskolan samt få information om händelser som har betydelse för uppdraget att främja barns lika rättigheter och motverka diskriminering, trakasserier och kränkande behandling.
Håll regelbundet strukturerade samtal med barnen om hur de trivs på förskolan, vilka de helst leker med/inte leker med och varför. Det ger en bra bild av vilka som är med i gemenskapen och vilka som är eller riskerar att bli utanför.
Var uppmärksam på om det finns några mönster utifrån diskrimineringsgrunderna i vilka som är impopulära lekkamrater. Detta kan ha betydelse för vilka åtgärder som bör sättas in.
Man kan också samtala om vad barnen helst leker med inne och ute för att få klart för sig om det finns lekmönster utifrån till exempel kön som behöver brytas. Planerade samtal kan också vara ett bra sätt att få reda på om barnen upplever att de får vara med och bestämma.".
En ytterligare hjälp för förskolor och skolor är det webbaserade verktyget Plan mot diskriminering och kränkande behandling i förskolan och skolan som diskrimineringsombudsmannen utvecklat i samverkan med Barn- och elevombudet samt Skolverket. Verktyget finns tillgängligt kostnadsfritt på www.do.se.
SUSANNE ERIKSSON.
Utredare på DO:s utbildningsenhet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
