Våra elever är väl rustade för framtiden.
Jag har undervisat på estetiska programmet i sex år, i både teoretiska och praktiska ämnen. Mina elever har efter studenten sökt sig till många olika yrken. Moderaterna tycks vilja ha en skola som passar en smal bild av världen, och där bara arbetsmarknaden ska styra. Det skriver Linus Widner, lärare på Estetiska programmet.
Meningen är inte att alla elever ska ta steget från undervisningen rakt in på scenen.Linus Widner.
Det här är en argumenterande text med syfte att påverka. Åsikterna som uttrycks är skribentens egna.
Moderaterna vill att färre ungdomar väljer det estetiska programmet på gymnasiet med motiveringen att så många inte är etablerade på arbetsmarknaden efter tre år (SvD 23/8). Argumentationen runt frågan gör mig betryckt.
För det första: Estetiska programmet är ett högskoleförberedande program. Meningen är inte att alla elever ska ta steget från undervisningen rakt in på scenen. Vägen till att bli professionell inom de konstnärliga områdena är lång. Det är snarare regel än undantag att eleverna efter studenten går vidare till ytterligare förberedande utbildningar innan de kommer in på högre utbildningar. Detta kan också utläsas i den höga procentsats före detta estetelever som är inbegripna i "Övriga utbildningar" i SCB:s rapport.
För det andra: SCB:s rapport stödjer sig på 2008 års studentkull. Sedan dess har vi fått en ny gymnasiereform hösten 2011, med högre antagningskrav än tidigare. Istället för tre godkända betyg krävs nu tolv godkända betyg för att ha behörighet att gå på estetiska programmet. Det här kommer att innebära stora förändringar i både söktryck på utbildningen och vad som händer med eleverna efter studenten. Är inte Moderaterna medvetna om detta? Eller är det kutym att redan efter ett år, utan ens en möjlighet till analys av den nyss genomförda reformen, planera för ytterligare förändringar?.
För det tredje: Om det är problem att få folk att söka till "utbildningar som ger jobb" är inte lösningen att skära ned platserna på populära utbildningar. Lösningen är att göra impopulära utbildningar mer attraktiva, inte att göra dem till den enda utvägen. En elev som går på en utbildning för att inga andra utvägar fanns, med sikte på en framtid den inte vill ha, blir inte en engagerad elev. Vad blir resultatet av det? Skolk, avhopp och oavslutade utbildningar. Precis det som alliansen säger sig vilja motverka med det nya gymnasiet. Hur ska ni ha det? Är vi på väg mot en skola där endast arbetsmarknaden bestämmer vad vi får utbilda oss till?.
För det fjärde: I dagens globala samhälle och ekonomi blir det allt vanligare att byta karriär under sin livstid. 1950-talet, när man gick från skolbänken till fabriksgolvet vid 13 års ålder och sedan stannade där till pensionen, är borta. Med den breda utbildning som estetiska programmet erbjuder så är ungdomarna rustade för den nya tiden. Även om Moderaterna vill hålla sig kvar i svunna tider.
Skräddarsydda kurser i ämnen som intresserar och engagerar både kropp och själ.
Jag har undervisat på estetiska programmet i sex år, i både teoretiska och praktiska ämnen. Mina elever har efter studenten sökt sig till många olika karriärer – lärare, serveringspersonal, modell, polis, telefonsupport, bonde, sjukgymnast, standupkomiker, skådespelare, dramatiker, butikspersonal, dansare.
Vad de än har valt att arbeta med i framtiden har de en sak gemensamt: alla har gått ut i världen stärkta i vilka de är och vad de vill. De har tillskansat sig erfarenheten att möta människor av alla bakgrunder, att själva driva projekt och vända motgång till framgång. Borde inte sådant tilltala Moderaterna?.
Istället tycks det som att Moderaterna vill ha en skola som passar en egen smal bild av världen, och där konst utövas som ett litet bihang, en hobby som folk med tid över kan syssla med. Med det synsättet ska konsten inte provocera eller ifrågasätta, den ska sitta fint.
Men Estetiska programmet sitter inte fint. Vi lär våra elever att se på saker ur alla vinklar. Är det därför vi ska marginaliseras?.
LINUS WIDNER.
lärare på Estetiska programmet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
