Stoppa nazismen : med ord.
– Du och alla andra invandrare bör lämna Sverige.
– Varför det?.
– För jag älskar Sverige och ni förstör det här landet.
– Men jag älskar också Sverige. Och jag utbildar ingenjörer för det här landet medan du lever på socialen. Om du verkligen älskar Sverige, borde DU lämna Sverige och låta MIG vara kvar. Tonåringar och andra som har hamnat i nazismens och rasismens fälla stigmatiseras och betraktas som odjur.
Ordväxlingen skedde under vårt första möte. Vi två råkade träffas på ett fik: nazistledaren i Eskilstuna som ansågs vara en av Sveriges farligaste nazister och den invandrade högskoleläraren som anordnade en debatt med främlingsfientliga krafter på Mälardalens högskola. Något som starkt ogillades av både högskolans dåvarande rektor och den tidigare utbildningsministern Carl Tham.
Nu har det gått fem år och våra kontakter har bidragit till att vi till sist fann varandra. Det som var avgörande för oss var vår vilja till samtal och en ömsesidig respekt – trots våra tidigare diametralt olika åsikter. Att en väletablerad invandrare trotsar etablissemanget och med risk för sin karriär tar debatt med dem som vill kasta honom ut ur landet väcker respekt. Att en nazistledare lämnar sina tidigare ideal tyder på personlig mognad och ett stort mod. Att han vill ha en invandrare som mentor är ett bevis på att det är människan som räknas – inte ursprunget.
I Sverige pratar vi om alla människors lika värde. Men tonåringar och andra som har hamnat i nazismens och rasismens fälla stigmatiseras och betraktas som odjur. De utestängs från skolor och arbetsplatser.
I stället för att hjälpa dem att komma tillbaka till samhället demoniseras de. Man utestänger dem från all gemenskap. Det här sättet att bekämpa främlingsfientlighet är kontraproduktivt, men den härskande eliten i Sverige är antingen inte kapabel att inse det eller bryr sig inte. De bör inse att samhället inte blir mer tolerant av att vi spottar på nazisterna!.
Konkurrerande rikstidningar går ihop, kartlägger nazisterna och publicerar deras namn och bilder. Bedriften kopierades i mars 2001 av tidningarna i Sörmland. Resultatet blev en gigantisk publicitet som gav nazisterna råg i ryggen. Plötsligt blev de en maktfaktor. Många nazister kände sig viktiga, ramade in bilderna och satte upp dem. Men tidningarna var ändå nöjda och tyckte att de hade gjort en stor insats mot främlingsfientlighet.
Media och politiker fokuserar oerhört mycket på nazism och därmed göder de i själva verket denna rörelse. Nazisterna betraktas som samhällets fiende nummer ett, men de är inte ens något huvudproblem för invandrarna. Det är arbetsgivarnas fördomar som utestänger invandrarna från arbetslivet, inte nazisternas osakliga propaganda.
Alla vet att tidningar och övriga media själva har ytterst få invandrare bland sina anställda. Vill de visa handlingskraft borde de städa framför egen dörr i stället för att ge sig på nazisterna. Vi anser att media, precis som politikerna, medvetet eller omedvetet vill vrida uppmärksamheten åt fel håll.
Varför blir man rasist? En anledning är den dubbelmoral och den hycklande attityd som finns i vårt samhälle. I stället för att lyfta fram de ömsesidiga fördomar som finns hos både svenskar och invandrare och bemöta dessa fördomar vill man bara lägga locket på. Så fort man kritiserar invandrarna eller invandringspolitiken får man höra: Är du rasist? Därmed tar man död på varje försök till en sansad offentlig diskussion. I stället förs diskussionerna vid köksborden och fördomarna får frodas ostört. Samma intolerans bemöter en invandrare som har synpunkter på det svenska samhället. ”Om det inte duger, stick hem då!” är en dödande kommentar som får tyst på invandraren.
Öppet främlingsfientliga krafter är toppen av ett isberg. För att bli av med detta berg av fördomar måste vi prata med varandra. De flesta invandrare sköter sig bra, men det finns de som missköter sig och bryter mot lagen. Vissa kommer hit enbart för att begå brott. Det ska vara tillåtet att kritisera dessa personer och begära att de till exempel ska utvisas. Svenska lagar måste följas av alla som bor i Sverige.
Vi tror på samtal, debatt och offentliga diskussioner. Vi tror på ordets makt och anser att man måste slåss med ord – inte med knutna nävar. Det våld som kännetecknar relationen mellan vissa så kallade rasister och anti-rasister är förkastligt. Principen öga för öga kan leda oss till ett samhälle fullt av blinda och enögda.
Vi tror på alla människors lika värde och anser att detta gäller både invandrare och dem som ogillar invandrare. Varje individ förtjänar att behandlas med respekt och värdighet. Vi måste skilja på individen och åsikterna. Ingen skall på grund av sina åsikter behöva utestängas från sin skola eller sin arbetsplats. Alla skall ha rätt att yttra sig fritt och bemöta varandras åsikter.
Mohsen Hakim (konsult i kvalitets- och mångfaldsfrågor f d lektor vid Mälardalens högskola), Johnny Höglin (f d nazistledare i Eskilstuna).
