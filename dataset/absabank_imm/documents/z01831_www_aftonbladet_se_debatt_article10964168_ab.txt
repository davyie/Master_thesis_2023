Replik: Butikspersonalen kan inte ta ansvar för ungdomen.
Att dumpa ansvaret för Sveriges ungdomar på dem som sitter i affärernas kassor är fel. Att Ungdomens nykterhetsförbund gör sina ”testköp” är fel.
En polis får inte gå fram till en knarkare och fråga om han har knark. Då har han provocerat fram ett brott och det blir inte ens en förundersökning.
Men om en tonåring går in i en butik och lyckas tjata till sig ett sexpack av den stressade personalen går det hela vägen till länsrätten. Hur kan det ena vara provocerande men inte det andra?.
Jag trodde att ansvaret för att våra unga är nyktra låg hos föräldrarna, inte hos butikspersonalen.
Vi får redan ta skit mest hela tiden för att folk är stressade och otrevliga. Så om vi kunde slippa bli granskade i sömmarna var och varannan dag av kommunen och Ungdomens nykterhetsförbund vore vi tacksamma.
Jag tror inte på att flytta folkölet till Systemet men en bättre lösning måste finnas. Lägg pengar på att hitta den i stället för att springa runt och köpa folköl överallt.
