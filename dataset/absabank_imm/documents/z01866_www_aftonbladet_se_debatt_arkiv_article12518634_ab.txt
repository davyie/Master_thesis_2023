Fara för enskilda – inte demokratin.
Det är bra att en riksdagsdebatt om extremistiskt våld i Sverige kom till stånd. Vi har under en längre tid kunnat se hur framför allt unga män i det som kallas utanförskap radikaliserats och tagit till hot och våld. Däremot är det ironiskt att dagens debatt tillkom på initiativ av ett extremistiskt parti som Sverigedemokraterna.
Jag påstår inte att dagens Sd är samma skränande skinnskallemobb som de var när Jimmie Åkesson valde att gå med i partiet, men det är i den myllan de har sina rötter. Och i grunden gör Sverigedemokraterna samma “analys” som de mer våldsamma Svenska motståndsrörelsen, Fria nationalister och Svenskarnas parti; Sveriges påstått ”hänsynslösa invandringspolitik” utmålas som det stora samhällsproblemet.
Nyligen var jag i Sälen på Folk och Försvar-konferensen och lyssnade när Säpochefen Anders Danielsson talade om olika extremistiska rörelser i Sverige. Faktum är de har fler likheter än skillnader. Det jag skrev inledningsvis om radikaliserade unga män gäller såväl för islamister som för vänster- och högerextremister. Och de är ungefär lika många i varje grupp, runt 200 personer. Detta uppmärksammas bra i Svenska Dagbladet.
Enligt Säpo har de här unga männen inte resurser att på allvar hota vår demokrati, men de utgör ett reellt och påtagligt hot för enskilda. Vänsterextremisterna i Afa och Revolutionära fronten hotar och tar till våld mot bland annat Sverigedemokrater och Nationaldemokrater, de ovan nämnda högerextremisterna ger sig på vänsterfolk, invandrare och homosexuella.
Själv har jag fått se bilder på min port och detaljer om mig och min familj uthängda på nätet efter att jag tagit ställning för fri invandring. Jag misstänker att det inte var sådan extremism Åkesson och hans kamrater tänkte på när de tog initiativet till dagens debatt.
Det är ett reellt samhällsproblem när människor för sin religiösa eller politiska övertygelses skull hotar och tar till våld för att tysta eller rent av ta livet av andra. Det förtjänar att diskuteras på allvar av våra folkvalda – och bör mötas med kraftfulla insatser. Men att som Sverigedemokraterna blunda för den större bilden är ett stort misstag.
Det finns onekligen utanförskap i Sverige. Många människor får inte utnyttja sina livschanser. Som bland andra Sven-Erik Österberg (S) och Maria Ferm (Mp) påpekade i dagens riksdagsdebatt så stänger brister i utbildningssystemet, sociala stigman grundade på bostadsmiljö och härkomst, arbetslöshet och andra faktorer, i varierande grad ute människor. Några av dessa människor har invandrarbakgrund, andra har varit svenskar i många generationer. Men de förenas i utanförskap, något också Beatrice Ask (M) pekade på.
Det är utanförskapet som är källan till missnöje, oro och våld. Det tar sig uttryck i uppeldade bilar, våld – och röster på främlingsfientliga partier. Det kräver politiska insatser. Men det är insatser som bör riktas mot skolan, boendemiljö och åtgärder för att få människor i arbete. Förlorar man sig i stället i begrepp som “islamistisk extremism” så kommer man inte komma någon vart.
FAKTA.
Jonas Morian.
