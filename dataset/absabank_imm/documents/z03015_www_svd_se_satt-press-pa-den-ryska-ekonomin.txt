Sätt press på den ryska ekonomin.
Ryssland måste motas tillbaka till fållan. På samma sätt som Vladimir Putin utnyttjade Natos svaga sidor kan det samlade väst utnyttja Rysslands svaga sida, nämligen landets ekonomi, skriver Stefan Olsson, tankesmedjan Frivärld.
Kanske är det helt enkelt dags nu för Europasländer att börja betala den verkliga notan för den egna säkerheten.Stefan Olsson.
Det här är en argumenterande text med syfte att påverka. Åsikterna som uttrycks är skribentens egna.
Det råder inget tvivel om att Rysslands president Vladimir Putin är en skicklig spelare. På mindre än en månad lyckades han sno åt sig Krimhalvön. Att Putin vågade var för att han förstod att Nato aldrig skulle våga ingripa med våld. I stället förde han över fajten till den diplomatiska arenan där han visste att motståndarna skulle vara långsamma och oorganiserade. Operationen understöddes också med ett propagandakrig som har varit skickligt utfört. Putin vann första omgången. Frågan är därför vad vi gör nu.
Genom att erövra Krim har Ryssland brutit mot folkrättens principer. Ett sådant agerande är ett hot mot freden inte bara i Europa utan också globalt eftersom andra stora militärmakter kan känna sig frestade att göra samma sak. På något sätt måste Ryssland motas tillbaka till fållan. Inte minst är det viktigt för svensk del. Folkrättens principer är viktigare för små länder än för stora.
**Sverige kan inte **göra mycket självt, men i de samtal som Europas länder och USA kommer att föra de närmaste dagarna kan vårt land driva på för att se till att den strategiska spelplanen skiftar till Europas och USA:s fördel. På samma sätt som Ryssland utnyttjade Natos svaga sidor kan det samlade väst utnyttja Rysslands svaga sida, nämligen landets ekonomi.
Putin vill återupprätta Ryssland som en stormakt. Ryssland är en kärnvapenmakt och har en permanent plats i FN:s säkerhetsråd. Men ekonomiskt sett är landet inte särskilt stort. Rysslands BNP är lika stor som Italiens. Ryssland har inte mer pengar än vad Italien har för att kunna finansiera sin militära upprustning och utrikespolitiska äventyr som på Krim. I längden är det ekonomiskt omöjligt för Ryssland att vara en militär stormakt. Som jämförelse kan sägas att EU och USA tillsammans har en BNP som är femton gånger större än Rysslands.
Den ryska ekonomin är därtill beroende av export av gas och olja. Exporten går till stor del till olika EU-länder. Råvaruekonomin är ett problem för Ryssland i det att man är beroende av att importera varor med högt teknologiinnehåll från väst.
Skräddarsydda kurser i ämnen som intresserar och engagerar både kropp och själ.
Därtill är Ryssland också beroende av finansmarknaderna i väst. Sovjetunionen var ett land som hade få ekonomiska förbindelser västerut. Så är det inte med Ryssland vars ekonomi är integrerad i den europeiska.
Tillsammans gör detta att EU och USA har ett övertag gentemot Ryssland som kan utnyttjas för att få Putins regim att återigen respektera den internationella rättsordningen.
Exempelvis skulle väst kunna lägga restriktioner på export av avancerad teknologi. Ryssland är lika lite som något annat land självförsörjande med avseende på varor som läkemedel, datorer, industrirobotar med mera.
Tyskland och andra EU-länder som gjort sig beroende av import av rysk gas skulle kunna styra om sitt energiberoende till andra energislag. Tyskland skulle kunna ändra sitt beslut att avveckla kärnkraften. I Europa finns även outforskade fyndigheter av skiffergas.
**Att EU-länderna upphör **med all vapenexport till Ryssland vore också en självklarhet. Just nu står Frankrike i begrepp att leverera två krigsfartyg. Leveransen bör givetvis ställas in omedelbart.
Slutligen skulle också Europas länder kunna rusta upp sina försvarsmakter för att därigenom återge Nato den trovärdighet som nu skadats. Den ekonomiska krisen har gjort att försvarsanslagen minskat och ligger i dag på omkring 1,5 procent av BNP hos de europeiska Natoländerna. USA lägger en betydligt större andel av sin BNP på försvaret, 3,5–4 procent. Som har visat sig flera gånger är det egentligen USA som står för skyddet av Europa, med pengar, ledarskap och vapenteknologi.
EU är trots den ekonomiska krisen världens största ekonomi. Tillsammans har länderna således mycket pengar att lägga på sitt försvar, men har inte velat göra det. Kanske är det helt enkelt dags nu för Europas länder att börja betala den verkliga notan för den egna säkerheten i stället för att skyffla över kostnaderna på USA. Här är det rimligt att även Sverige är med och betalar eftersom vi är beroende av Nato fastän vi inte är med i alliansen.
Invändningen mot en politik som denna skulle vara att den även skadar EU:s ekonomi eftersom Ryssland är en viktig handelspartner. Ryssland sitter med handen på gaskranen och kan enkelt ställa in gasleveranser till miljoner hushåll och industrier i centrala Europa.
Så är det, men beroendet är ojämlikt. I längden är det viktigare för Ryssland att kunna handla med EU än tvärtom. Hotet om inställda gasleveranser är överdrivet eftersom det skulle föra med sig att inga pengar heller strömmar från EU till Ryssland, och man kan fråga sig hur länge Putin klarar av att upprätthålla sitt styre utan pengar från väst.
**En politik som på **detta sätt sätter press på den ryska ekonomin kommer att ge resultat om den genomförs konsekvent och uthålligt. Den eskalerar inte konflikten. Den hotar inte med vapen. Den är fri från våld. Men den är bestämd och markerar en tydlig viljeinriktning från EU:s och USA:s sida, att aggressivitet inte lönar sig. Det är en politik av samma typ som den Ronald Reagan drev mot Sovjetunionen en gång i tiden, men som kan göras till ett lägre pris och utan en kapprustning med kärnvapen.
STEFAN OLSSON.
fil dr i statskunskap och chef för tankesmedjan Frivärld.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
