Förbättra skyddet för våra åklagare.
Var fjärde Jusekmedlem inom rättsväsendet utsätts för hot, trakasserier och våld. Denna verklighet är ett allvarligt samhällsproblem. Det är en kränkning för den enskilda individen och i förlängningen också ett angrepp mot demokratin. Jusek vill därför se nolltolerans mot alla former av hot, våld och trakasserier mot anställda inom rättsväsendet.
Det självklara målet är att ingen ska behöva känna oro eller otrygghet på jobbet. Arbetsmiljön måste tas på stort allvar. Den är viktig om rättskarriärerna för dagens och morgondagens medarbetare ska förbli attraktiva.
Många hot och kränkningar förekommer på internet. De senaste årens utveckling har inneburit att man genom en enkel knapptryckning kan ta reda på en persons bostadsdress och familjerelationer. Det krävs inte mycket för att kartlägga en persons hela liv.
Rena hatkampanjer har förekommit mot enskilda åklagare och domare – där även deras familjer dras in.
Förutom det obehag som detta innebär medför det också en oro för ytterligare hot, våld och skadegörelse för den enskilde.
Utvecklingen har gått så långt att en stor del av landets åklagare, kanske så många som 20 procent, lever med skyddade personuppgifter. Något som förstås påverkar den enskildes vardag negativt. Posten fördröjs, kallelser till hälsokontroller uteblir, kreditprövningen fungerar inte, bilförsäkringen blir dyrare, kontakten med Försäkringskassan måste ske på särskilt sätt, e-legitimation kan inte användas och det är svårt att skaffa medlemskort i olika organisationer. Även barnen drabbas då skolornas system med elektronisk kommunikation och uppföljning inte kan användas fullt ut. Barnens namn finns inte med på klasslistor och deras medverkan vid skolfotografering försvåras.
Det är med andra ord en genomgripande åtgärd att leva med skyddade personuppgifter. Att så många åklagare ändå väljer att göra det är ett uttryck för den oro som finns och frånvaron av andra verkningsfulla alternativ.
Vi har en stark offentlighetsprincip i Sverige som vi ska värna om. Det är viktigt att myndighetsutövning går att granska. Däremot behöver och bör inte myndighetsföreträdares privatliv vara så lättillgängliga som i dag. Lagstiftningen måste moderniseras. Den möjlighet som i dag finns för privatpersoner att utan prövning ta del av personuppgifter från myndigheters register måste begränsas. Detsamma gäller för de företag vars affärsidé är att sprida information om bland annat bostadsadresser och födelsedagar på internet.
I dag är skyddad identitet den enda möjligheten att som privatperson påverka den sökbara informationen om personliga förhållanden. Jusek anser att det måste skapas ett alternativ utan så omfattande konsekvenser som dagens system medför. Regeringen bör därför utreda en mindre ingripande variant av skyddade personuppgifter med en tillräcklig skyddsnivå för de allra flesta åklagare som inte påverkar så många områden av livet. En sådan reform skulle göra det svårare att få tillgång till personuppgifter för spridning i sociala medier eller annan kartläggning och därmed underlätta vardagen för utsatta åklagare.
Skyddade personuppgifter i dess nuvarande form kunde då reserveras för dem som behöver ett särskilt utökat skydd. Det är hög tid att modernisera skyddet för landets åklagare.
Magnus Hedberg.
Erika Lejnefors.
FAKTA.
RERNA.
N.
