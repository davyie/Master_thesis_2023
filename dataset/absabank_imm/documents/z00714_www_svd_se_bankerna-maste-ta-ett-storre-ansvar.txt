Bankerna måste ta ett större ansvar.
Hushåll och företag runt om i Europa drabbas fortfarande hårt av den finansiella krisen. En sådan kris får inte bryta ut en gång till. Vi måste se till att några få personer på finansmarknaderna inte agerar på ett sätt som sätter hela samhällets stabilitet på spel. Det skriver EU-kommissionär Michel Barnier som i dag lägger fram EU-kommissionens förslag kring hur bankerna bättre ska regleras.
Internationella valutafonden (IMF) uppskattar de europeiska bankernas förluster under perioden 2007-2010 till nästan 1 000 miljarder euro. Och det blev skattebetalarna som fick stå för hela notan för att rädda det finansiella systemet (2 000 miljarder euro). Ingen bank borde få fri lejd och kunna vältra över kostnaderna på skattebetalarna.
Det här är en argumenterande text med syfte att påverka. Åsikterna som uttrycks är skribentens egna.
Detta är skälet till att EU-kommissionen i dag har lagt fram ett antal förslag som syftar till att ändra 8 000 europeiska bankers agerande så att de inte upprepar tidigare misstag. Bankerna har tagit alltför många risker: de har investerat i riskabla produkter och de har beviljat lån utan att kontrollera låntagarnas betalningsförmåga. Därmed utsatte de sig själva för alltför stora risker, och de undergrävde både sin egen och låntagarnas ställning.
Vårt syfte är ökad ansvarsmedvetenhet. Vi kräver att bankerna har en solidare kapitaltäckning. Precis som hushållen sparar pengar för sämre tider måste bankerna ha tillräckliga kapitalreserver för att hantera oförutsedda händelser.
Vi vill ha tillsynsmyndigheter som är tuffare gentemot bankerna och som agerar när de upptäcker risker, t.ex. genom att minska utlåningen i ett läge när en bubbla håller på att blåsas upp på marknaden.
Vi vill inte stoppa bankernas utlåning. Tvärtom, det är absolut nödvändigt att bankerna beviljar lån för att köpa bostad eller för att täcka ett företags behov av krediter. Men detta måste ske på ett ansvarsfullt sätt.
Yttre kontroller och begränsningar är inte nog för att få bankerna att ändra sitt agerande. Hela bankkulturen måste förändras inifrån. Personer i ledande befattningar måste ha kontroll över situationen. Därför kommer vi att kräva att styrelserna ålägger bankledningarna att ta fullt ansvar för verksamheten och se till att risker analyseras grundligt och åtgärdas på det sätt som krävs.
Skräddarsydda kurser i ämnen som intresserar och engagerar både kropp och själ.
Vi har alla blivit chockerade av att se hur undermåligt presterande banker fortsätter med sina frikostiga bonusar till direktörer. Våra förslag sätter stopp för detta. Om en banks eget kapital minskar till under en viss nivå ska bonusar och aktieutdelningar ställas in tills dess att banken är tillbaka på trygg mark.
Bankerna måste också bli mindre beroende av de tre stora kreditvärderingsinstituten, som sannerligen inte har ett fläckfritt förflutet. Storbankerna måste göra sin hemläxa. De måste själva bedöma hur riskfri en investering är, istället för att vara beroende av och slaviskt följa en annans värdering.
Det är emellertid uppenbart att vi lever i en ny tid: många banker har gått från att vara nationella till att bli internationella. Om det inte finns gemensamma regler på EU-nivå, inför vem ska då en internationell bank stå till svars? Samma regler och tillsyn måste gälla i hela EU. Och om reglerna inte följs måste vi ha strängare påföljder. De nationella tillsynsmyndigheterna ska ha rätt att utdöma avskräckande böter. Och för att upptäcka överträdelser och missförhållanden måste den som känner till något eller anar oråd ha rätt att slå larm.
De nya reglerna ligger rätt i tiden. De kommer att göra den finansiella sektorn säkrare och sundare. Vi är först i världen med att vidta dessa åtgärder och med att börja tillämpa de s.k. Basel III-överenskommelserna, som samtliga G20-länder skrivit under. Men det räcker inte att vi agerar ensamma. Våra internationella partner måste göra samma sak för att vi ska få finansiell stabilitet och hållbar ekonomisk tillväxt på global nivå.
Det vore fel att se de nya bankreglerna som en enskild företeelse. De ingår i själva verket i ett större åtgärdspaket för att förhindra en ny finansiell kris. Ett exempel är att EU redan har lagstiftat om bättre skydd för bankkundernas insatta pengar om en bank skulle gå omkull. Bankerna står numera till svars inför finansiella "vakthundar" som inte bryr sig om nationsgränser, och just nu är vi på väg mot ett läge där det finns strikta och relevanta regler för samtliga finansiella aktörer och marknader. Detta handlar inte alls om någon sorts klåfingrig regleringsiver, utan om att vi ska kunna lita på integriteten i vårt finansiella system.
Den dag då vi har rott detta i hamn kan vi faktiskt våga påstå att vi har dragit lärdom av finanskrisen. Och att vi har en finanssektor som gör det den är till för, nämligen att ställa upp med krediter och finansiering, och därmed bidra till att skapa jobb och tillväxt.
MICHEL BARNIER.
EU-kommissionär för inre marknaden och finansiella tjänster.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
