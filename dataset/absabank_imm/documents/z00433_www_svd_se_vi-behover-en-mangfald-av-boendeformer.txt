Vi behöver en mångfald av boendeformer.
Stockholm behöver olika typer av boenden i hela staden. Det motverkar segregation och ombildningar ger kommunen intäkter som går till renoveringar och nya bostäder. Det skriver Alliansens gruppledare i Stockholms stad i ett svar till Karin Wanngård (S).
Socialdemokraterna i Stockholm vill inte att människor i ytterstaden ska få möjlighet att äga sina bostäder (SvD Debatt 15/3). Den rödgrönrosa majoriteten har stoppat alla ombildningar. Men det hårdnackade motståndet delar inte Karin Wanngård (S) med sina partikollegor runt om i Sverige. I exempelvis S-ledda Malmö har de kommunala bostadsbolagen givit människor i hyresrätter chansen att äga sitt boende.
Det här är en argumenterande text med syfte att påverka. Åsikterna som uttrycks är skribentens egna.
Socialdemokraterna frågar hur många bostäder vi vill "sälja ut". Svaret är noll. Vad vi vill är att låta människor i områden i ytterstaden, där det nästan enbart eller enbart finns hyresrätter, välja om de vill bilda bostadsrättsförening. Vad är då vinsten med detta? Jo, genom att skapa områden med både hyresrätter och bostadsrätter i hela staden kan vi bryta segregationen. Människor kan då byta bostad allteftersom livet förändras, när barnen kommer eller flyttar ut, bo kvar i samma område om man vill eller flytta om man vill. På så sätt stärker vi den sociala integrationen och ökar människors möjligheter att välja hur de vill bo.
Hyresrätten behövs självklart. Vi måste därför bygga fler hyresrätter, samtidigt som ombildningarna i de delar av staden där bostadsrätter är dominerande är avslutade. Det är just själva blandningen som är viktig för en socialt sammanhållen stad.
När Stockholm växer behöver vi också intäkter, inte minst för att rusta upp i miljonprogrammets stadsdelar. Vi ser nu hur Socialdemokraterna prioriterar ned investeringar i befintliga bostäder på grund av att det saknas ekonomiska förutsättningar. Det blir konsekvensen när Socialdemokraterna ständigt lånar istället för att låta de människor som vill ombilda sina lägenheter.
Vi är stolta över vad Alliansen uträttade när vi styrde Stockholm tillsammans förra mandatperioden. Vi rustade exempelvis upp 2 000 lägenheter i Järva. Hyresgästerna fick välja mellan tre olika hyresnivåer och 85 procent av dem valde att flytta tillbaka. När vi styrde gick hälften av alla markanvisningar till hyresrätter och 41,3 procent av alla lägenheter som byggdes var hyresrätter. Vår ambition nu är 50 000 nya bostäder till 2020, där målet är att hälften av de bostäder som byggs är hyresrätter.
Socialdemokraterna bedriver en politik som förvägrar människor i ytterstaden samma möjlighet till inflytande över sitt boende som andra. Deras politik är ansvarslös då de av dogmatiska skäl lånar till investeringar och nyproduktion istället för att säkra upp intäkter genom försäljningar. Prognoserna visar att stockholmarnas skuldbörda kommer att mer än fördubblas fram till valet och kommer att uppgå till hisnande 50 miljarder – i ett läge där konjunkturen sannolikt snart går nedåt och räntorna kommer att stiga. Det är en fråga att ta på största allvar.
Skräddarsydda kurser i ämnen som intresserar och engagerar både kropp och själ.
Så, ja, Karin Wanngård, till skillnad från dig kommer vi ge människor i ytterstaden chansen att själva äga sitt boende. Det är en av alla åtgärder, tillsammans med investeringar i trygghet, i Stockholms skolor och i det sociala skyddsnätet som vi kommer att göra för att ge människor mer frihet och ökad framtidstro. Det är ett vallöfte.
Anna König Jerlmyr (M)gruppledare och oppositionsborgarråd.
Lotta Edholm (L)gruppledare och oppositionsborgarråd.
Karin Ernlund (C)gruppledare.
Erik Slottner (KD)gruppledare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
