Bistånd för krig eller krig för bistånd.
Att svenskt bistånd går till ideellt arbetande organisationer som till exempel Svenska Afghanistankommittén är en sak men ska vi acceptera att ge allt mer pengar till den genomkorrumperade och valfuskande Karzairegimen? Det skriver Göran Drougge, vice ordförande Nätverket mot krig.
På tv visades en presskonferens med den afghanska presidenten Hamid Karzai, ni vet han som blivit känd för att han fuskade med över en miljon manipulerade valsedlar. Han erkände där att hans regeringskansli tar emot miljontals dollar från Iran och USA, i form av kontanter som de sedan använder lite efter eget intresse. På en fråga från en journalist svarar han; "ja vi tar emot dem i väskor"!.
Det här är en argumenterande text med syfte att påverka. Åsikterna som uttrycks är skribentens egna.
Det som borde förvåna är att svenska regeringen utan problem skickar "generöst bistånd" rakt i gapet på den genomkorrumperade afghanska regeringen. Varje år bidrar Sverige med cirka 500 miljoner kronor till Afghanistan i ickemilitärt bistånd. Ställer biståndsminister Gunilla Carlsson – som annars försöker framställa sig som en sträng revisor när det gäller svenskt bistånd – upp på att en större del av pengarna skickas direkt, utan minsta fråga, till afghanska krigsherrar och korrumperade ministrar? Till exempel stoppade Gunilla Carlsson hundratals miljoner i bistånd till Globala fonden som går till bekämpandet av aids och malaria i fyra afrikanska länder, med motivering att de hade korrumperade regeringar. Varför gäller inte samma princip i fallet Afghanistan?.
Det är till exempel känt att flera av Karzais ministrar och ledande politiker tagit emot mutor och byggt lyxvillor i bland annat Saudiarabien och England. Högst upp på korruptionslistan står presidentens egen bror Ahmed Wali Karzai. Förutom att han, enligt New York Times, har ett finger med i södra Afghanistans knarkindustri så har han som guvernör i Kandaharprovinsen förfalskat 100000-tals röster åt sin bror i det senaste presidentvalet. När Carl Bildt direkt efter det förra valet åkte till Kabul för att gratulera till valsegern, och på så sätt försöka ge en aura av "svensk" demokratisk legitimitet åt ett valfusk som folk i hela världen chockats av, så kan vi vara säkra på att svenska biståndspengar går direkt till Karzais bror, som säger sig använda pengarna till att bekämpa korruptionen, men i själva verket använder dem till att förbereda valfusket inför nästa val.
Något som underlättar detta är att president Karzai på den senaste "givarkonferensen", krävde och fick igenom att en större del av biståndspengarna, ska gå direkt till den afghanska regeringen. Efter det senaste valet som hölls i augusti i år rapporteras om att över en miljon valsedlar är manipulerade.
Att svenskt bistånd går till ideellt arbetande organisationer som till exempel Svenska Afghanistankommittén är en sak men ska vi acceptera att ge allt mer pengar till den genomkorrumperade och valfuskande Karzairegimen?.
Är det i själva verket så att villkoret för att vi ska få delta i kriget i Afghanistan är att vi skickar pengar till Karzais ministrar och stöttar hans valfusk?.
GÖRAN DROUGGE.
vice ordförande Nätverket mot krig.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
