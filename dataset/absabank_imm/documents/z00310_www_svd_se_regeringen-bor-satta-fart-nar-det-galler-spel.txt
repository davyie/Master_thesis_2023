Regeringen bör sätta fart när det gäller spel.
Att regeringen är saktfärdig när det gäller att förändra spelmonopolet tycks handla om att kunna fortsätta få in pengar till staten. Risken är dock att EU-reglerna gör att monopolet avskaffas hastigt, utan några regler, skydd eller garantier, skriver juristen Carl Fhager.
Frågan är om regeringens saktfärdighet är en taktisk manöver i syfte att trots allt få behålla ett inkomstbringande monopol.
Det här är en argumenterande text med syfte att påverka. Åsikterna som uttrycks är skribentens egna.
Nyligen beslutade riksdagen i bred majoritet att ge regeringen i uppdrag att komma med förslag om hur ett licenssystem på spelmarknaden ska införas. Bakgrunden är diskussioner och utredningar sedan mer än tio år och som nu övergått i ett akut hot från EU-kommissionen. De anser att det svenska spelmonopolet strider mot den fria rörligheten för tjänster.
Det kan tyckas märkligt att inget har gjorts tidigare. Att spelmonopolet haft brister, både praktiskt och juridiskt har länge varit känt. Med alla onlinespel, bettingsajter och moderna former av vadhållning som vuxit fram finns i praktiken inte längre något spelmonopol i Sverige.  Genom datorn eller mobilen kan vem som helst, när som helst, utnyttja hela världens spelmarknad. Monopolet upprätthålls bara på pappret.
Så vad fyller spelmonopolet för funktion idag? Förenklat handlar det om tre punkter:.
• Den första är det sociala ansvaret. Genom monopolet har Svenska Spel  och övriga reglerade aktörer även ett uppdrag att minska spelmissbruket. Det är tyvärr ett faktum att många hamnar där, spelar för mycket, försummar familj och vänner och förstör sin ekonomi. Detta är allvarligt och det behöver finnas hjälp för de som drabbas.
• Den andra är mer ekonomiskt motiverad. Lagstiftningen tillåter ideella krafter att anordna lotterier. Spelformer som Bingolotto och bingohallarna fyller ett viktigt syfte för hela samhället eftersom en stor del av överskottet delas ut till organisationer och föreningar.
Skräddarsydda kurser i ämnen som intresserar och engagerar både kropp och själ.
Den tredje är inte lika uttalad, utan mer underförstådd – den budgetmässiga för finansdepartementet. Monopolet är trots konkurrensen från utländska spelbolag mycket lönsamt. Svenska Spel är ett starkt varumärke och spel är en god affär. Vinsten förra året var nästan fem miljarder kronor.
Utan en monopollagstiftning är omfattningen av Svenska Spels verksamhet inte lika given. Med nuvarande lagstiftning kan staten få in pengarna utan att det ifrågasätts. Vinsten är en naturlig följd av monopolet.
Huvudalternativet till ett lagreglerat monopol är att ha ett licenssystem, vilket också riksdagsmajoriteten ställt sig bakom. Ett licenssystem kan kombineras med villkor för bolagen som vill verka på den svenska marknaden.
Villkoren utformas kring exempelvis spelbegränsning, ålderskontroll, spelformer samt åtgärder för att hjälpa spelmissbrukare. En sådan modell tillgodoser de krav vi ställer på socialt ansvarstagande samtidigt som EU-reglerna uppfylls.
Kontrollen är en viktig del i ett licenssystem. Den myndighet som utfärdar licenserna ska kontrollera bolagen och ha sanktionsmöjligheter ifall de missköter sig, ytterst genom indragen licens.
Danmark har visat att ett sådant licenssystem kan fungera. En nyckel med licenssystemet är att det så kallade främjandeförbudet upprätthålls.  Om det även efter införandet av ett licenssystem kommer att vara enkelt att bedriva verksamhet med full kraft på den svenska marknaden utan att ta en licens och följa villkoren kommer ett sådant system knappast vara hållbart i längden. Den utredning som nyligen presenterade i ämnet (SOU 2015:34) innehöll inte tillräckligt vassa åtgärder. Mer behövs.
Men varför händer då inget? Både riksdagen och EU trycker på för att få fram beslut om ett avvecklat spelmonopol. Civilminister Ardalan Shekarabi uppgav redan i oktober förra året att ny lagstiftning skulle skyndas på.
Läser man punkterna ovan är det sociala ansvaret inget bekymmer. Licensen att bedriva spelverksamhet kan villkoras med ett aktivt arbete mot missbruk, på samma sätt som Svenska Spel gör idag.
Den andra punkten är också en fråga om villkor. Lotterilagen ger ideella krafter en möjlighet att få ett ekonomiskt tillskott. Ett bolag som vill sälja exempelvis skraplotter måste lämna en viss del av överskottet till ideell verksamhet. Det är precis på det sättet lotteritillstånd fungerar idag. De föreningsdrivna spelen får inte tappas bort när ett licenssystem utformas, eftersom de utgör en stor och viktig del av finansieringen för det svenska föreningslivet. Här kan tvärtom finnas nya möjligheter.
**Återstår den tredje **punkten – den krasst ekonomiska. Den verkar vara svårast att övervinna. I ett licenssystem blir det betydligt mindre pengar in till statskassan. Pengar som istället måste tas från något annat angeläget budgetområde.
Frågan är därför om regeringens saktfärdighet är en taktisk manöver i syfte att trots allt få behålla ett inkomstbringande monopol. Det är i så fall ett högt spel med stora pengar som insats. Om EU:s domstol kommer fram till att monopolet strider mot gemenskapsrätten kommer det omedelbart bli tillåtet att bedriva spelverksamhet i Sverige. Utan några regler, skydd eller garantier.
Med tanke på att det kommer bli svårt nog att få till ett licenssystem som balanserar alla intressen på spelmarknaden är det hög tid att sätta fart.
Carl Fhager.
MAQS Advokatbyrå.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
