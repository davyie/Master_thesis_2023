Syftet var inte förbättringar för flyktingar.
Nyåret 2011 kunde ingen föreställa sig de enorma omvälvningar som under några få veckor skulle svepa över Nordafrika. Vad som nu kommer att ske vet vi inte. Troligt är väl att en stor mängd människor söker sig till Europa. Hur EU löser den uppgiften återstår att se.
Det här är en argumenterande text med syfte att påverka. Åsikterna som uttrycks är skribentens egna.
Mitt inlägg handlade emellertid om vad EU gjort tidigare, före den nu uppkomna situationen. Cecilia Malmström söker i sitt svar framställa EU:s hittillsvarande agerande som bottnande i omsorg om migranter och flyktingar i Libyen (Brännpunkt 25/2). Men detta är inte sant. Runt om i världen lever flyktingar under vidriga förhållanden men EU har inte visat samma oro för att "stå passivt och titta på" i exempelvis Pakistan.
EU:s gränskontrollmyndighet Frontex har två gånger besökt Libyen. Avsikten har varit att identifiera Libyens behov av operationell hjälp i migrationsfrågan. Man har bland annat hört sig för vad Libyen helst önskade. Libyen listade helikoptrar, patrullbåtar, bilar, övervakningssystem osv. Då alla migranter i Libyen kommer söderifrån borde EU, om målet som Malmströms säger var att förbättra förhållandena för flyktingar inne i Libyen, frågat sig vad patrullbåtar skulle användas till. Men givetvis visste Frontex att saken handlade om, att få Libyen att hindra migranterna att ta sig vidare till Europa. När Frontex sedan (2007) rapporterade till EU-kommissionen nämndes inte ens orden asylrätt, humanitärt stöd eller mänskliga rättigheter.
Den 4 oktober 2010 träffade Malmström och Stefan Füle, också EU-kommissionär, i Tripoli ett ramavtal med Libyen. I pressmeddelandet efteråt skrev Füle: "Jag välkomnar överenskommelsens agenda eftersom den är ett första viktigt steg för att lösa den allvarliga utmaning som okontrollerad migration ställer inte endast Libyen utan också EU inför.".
Så sent som den 15 februari i år träffade Malmströms medarbetare Libyens inrikesminister för vidare samtal och överenskommelser.
För att reda ut varför jag, Human Rights Watch, Amnesty och många andra har en annan bild än Malmström om avsikterna med EU:s samarbete med Libyen vore det bra om EU offentliggjorde protokollen över sina förhandlingar med Gadaffiregimen.
JESÚS ALCALÁ.
jurist och journalist.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
