Förbifarten ett monument över miljörasismen.
Stora vägprojekt förstärker och befäster redan befintliga orättvisor. Ordet miljörasism har fått ett eget monument i den så kallade Förbifart Stockholm. Jätteprojektet är inte bara dålig miljöpolitik, utan även dålig välfärdspolitik. Det skriver vänsterpartisterna Ann-Margarethe Livh och Jens Holm.
Förbifarten bygger fast oss i en ohållbar tid med privat massbilism och är ett hinder för en utbyggd kollektivtrafik.Ann-Margarethe Livh och Jens Holm.
Det här är en argumenterande text med syfte att påverka. Åsikterna som uttrycks är skribentens egna.
För fem år sedan tog Vänsterpartiet fram rapportenÖverkörda – strukturell diskriminering vid byggande av vägar som visade att i Stockholm, liksom i många andra städer, kan livsmiljön se helt olika ut beroende på var i staden man bor. Själva luften du andas, bullret i bakgrunden eller hur många stora vägar som omringar dig – allt det följer ett tydligt mönster. Till exempel kan man tydligt se att ju rikare ett område är, desto större sannolikhet att bilvägarna i området tar hänsyn till livsmiljön för de boende. Sällan blir orättvisor i samhället tydligare än när de utgörs av själva luften vi andas. Allra tydligast märks det på de flerfiliga motorvägar som planerades gå i tunnlar under rika områden och i markläge förbi fattigare. Om du fick en karta med där bara genomsnittsinkomsterna var utmärkta och sen ritade vägplaneringen utifrån det så skulle du komma skrämmande nära hur dagens trafikpolitik ser ut.
I rapporten kallade vi det här fenomenet för miljörasism eftersom det begreppet användes flitigt i den internationella debatten där flera rapporter visar samma sak; fattiga och etniska minoriteter tvingas ofta leva i en mer förorenad och ohälsosam miljö. En slutsats stod tydligare än alla andra; stora vägprojekt förstärker och befäster redan befintliga orättvisor i betong.
Innan rapporten kom användes begreppet miljörasism knappast alls, sedan dess har debatten utvecklats positivt och begreppet miljörättvisa används nu flitigt. Men samtidigt som många tagit till sig av verklighetsbeskrivningen har verkligheten tyvärr inte förändrats mycket. Det vi varnade för då har blivit verklighet och ordet miljörasism har fått ett eget monument i den så kallade Förbifart Stockholm. Förbifarten är på lång sikt en miljökatastrof för oss alla, men på kort sikt drabbar den Stockholmare mycket olika. Den kommer, precis som vår rapport förutspådde, att läggas i tunnel under Ekerö där det finns starka opinionsgrupper, men den kommer att gå i ytläge strax intill Tensta där en av Europas största trafikplatser kommer trasa sönder naturen. Efter en kort tunnel kommer den upp i Akalla, tätt intill hyreshusen där svagare opinionsgrupper bor.
I dag finns ingen konsekvensanalys som visar vad det innebär för Tenstaborna att dels få en av Europas största trafikplatser runt hörnet, dels omringas av den nya gigantiska motorleden Förbifarten och den breddade motorleden E18, som av kostnadsskäl inte heller lades i tunnel.
I den propagandabroschyr som Trafikverket just gett ut erkänner man att utsläppen av klimatgaser kommer att öka, även om man anger värdet till optimistiska 5 procent. Sedan hävdar man att det inte gör något då dessa utsläpp ändå bara utgör 1 procent av de totala utsläppen och någon annan säkert kommer fixa detta i slutändan. Hur det kommer att fixa sig för Tenstaborna framgår inte av Trafikverkets propagandafolder. Värt att minnas är att Naturvårdsverket motsätter sig Förbifart Stockholm när den strider mot miljöbalken och kommer leda till kraftigt ökade utsläpp.
Skräddarsydda kurser i ämnen som intresserar och engagerar både kropp och själ.
Förbifarten bygger fast oss i en ohållbar tid med privat massbilism och är ett hinder för en utbyggd kollektivtrafik. Hade man verkligen velat bygga en kollektivtrafikled skulle den ha dragits någon helt annanstans. Med Förbifartens nuvarande sträckning krävs av- och påfartsramper där bussarna måste lämna leden för att åka in till respektive hållplats/tätort. Det kommer att ta lång tid och bli oekonomiskt, så att de flesta kommer välja andra transportslag.
Förbifarten är dålig miljöpolitik, den är dålig välfärdspolitik – den är helt enkelt dålig politik.
Den använder enorma samhällsresurser, inte för att göra samhället mer jämlikt utan för att öka orättvisorna. Det är få förslag som för så stora kostnader gynnar så få och bokstavligen kör över så många.
ANN-MARGARETHE LIVH (V).
gruppledare i Stockholms stadshus.
JENS HOLM (V).
riksdagsledamot och ledamot av miljö- och jordbruksutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
