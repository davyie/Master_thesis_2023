Dags att uppmärksamma det ideella arbetet.
Det är glädjande att EU-kommissionen har utlyst år 2011 till det Europeiska Frivilligåret. Detta innebär ett erkännande av den betydelsefulla roll som volontärer och ideellt arbetande personer har för samhället. Det skriver Alf Svensson och Ewa Samuelsson, KD.
Volontärer och ideellt arbetande personer utgör en viktig del av det demokratiska livet i Europa. Volontärer hjälper barn med läxläsning, bistår Stockholms stadsmission, arbetar som kyrkvärdar i landets församlingar, introducerar flyktingar i det svenska samhället, är lyssnande medmänniskor i Röda Korsets telefonjour, hjälper äldre med vardagliga sysslor och ordnar barn- och ungdomsläger, etc.
Det här är en argumenterande text med syfte att påverka. Åsikterna som uttrycks är skribentens egna.
Över 100 miljoner människor är ideellt engagerade i Europa. I Sverige engagerar sig hälften av alla medborgare. Svenskarna lägger i genomsnitt 14 timmar per månad på ideellt arbete. Detta arbete förtjänar att uppmuntras och att uppmärksammas.
Det är därmed glädjande att EU-kommissionen har utlyst år 2011 till det Europeiska Frivilligåret. Detta innebär ett erkännande av den betydelsefulla roll som volontärer och ideellt arbetande personer har för samhället. En av målsättningarna med Europeiska Frivilligåret är att öka utbytet mellan europeiska organisationer som är engagerade i ideellt arbete. Det kan handla om exempelvis seminarier, konferenser eller andra specifika projekt. Europeiska Frivilligåret sammanfaller dessutom med FN:s 10-årsjubileum för Internationella Volontäråret.
Volontärarbete stärker solidariteten i samhället och den sociala sammanhållningen. Samhället i stort och de enskilda frivilligarbetarna vinner på att människor går samman för att hjälpa varandra.
De ideella organisationerna ska stödjas och deras arbete uppmuntras. Kristdemokraterna har genom åren gjort detta på flera olika sätt. Vi vill införa avdragsrätt för den som ger gåvor till den ideella sektorn, något som alliansens valmanifest också fastslår. Detta är en stor framgång. Vi vill dessutom ge fler aktörer i det civila samhället möjlighet att utföra offentligt finansierade tjänster, anser att second hand-butiker och liknande verksamheter som drivs ideellt inte ska drabbas negativt av momslagstiftningen och tycker att idrottens positiva regler om arbetsgivaravgifter ska omfatta alla ideella organisationer.
Men mitt under firandet av det Europeiska Frivilligåret fortsätter EU-kommissionen att kräva att Sverige ska momsbelägga ideella föreningar. Detta är något motsägelsefullt. Skulle inte det ideella arbetet uppmuntras? Kommissionen hotar rentav med att inleda ett fördragsbrottsförfarande, dvs. att stämma Sverige, om vi inte momsbelägger de ideella föreningarna. Regeringen har lämnat in en ansökan till EU-kommissionen om att organisationer med en omsättning under en miljon kronor per år ska slippa redovisa moms. Detta är i och för sig ett lovvärt försök, men en miljon kronor som årsomsättning är i sammanhanget ett alltför lågt belopp. Risken finns att en sådan gränsdragning endast skulle leda till att större ideella verksamheter delas upp till grupper av mindre föreningar, i syfte att få ned årsomsättningen för var och en av dem under miljongränsen.
Kristdemokraterna kommer att fortsätta att kämpa för det civila samhället och den ideella sektorn. I Sverige har vårt arbete gett resultat, till exempel genom att alliansen i valmanifestet utlovar avdragsrätt för gåvor till den ideella sektorn. Nu väntar ytterligare utmaningar, som att stoppa EU-förslaget om att momsbelägga ideella föreningar. En framgång i den kampen skulle vara särskilt välkommen detta år, det Europeiska Frivilligåret.
EWA SAMUELSSON (KD).
gruppledare för Kristdemokraterna i Stockholms stadshus och biträdande socialborgarråd.
ALF SVENSSON (KD).
Europaparlamentariker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
