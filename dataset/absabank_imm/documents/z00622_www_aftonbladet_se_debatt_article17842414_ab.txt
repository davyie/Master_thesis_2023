Jag skulle stenas efter mitt brev till Åkesson.
När jag fick reda på att Sverigedemokraternas partiledare Jimmie Åkesson fått en tårta i ansiktet bestämde jag mig för att skriva ett öppet brev till honom som jag publicerade på min Facebook-sida.
Med både hijab–uppropet och egna upplevelser i huvudet förklarade jag för Åkesson att jag förstår att han kan känna sig ofredad och upprörd, och att jag också känt mig ofredad och väldigt upprörd när jag fått stenar kastade på mig och blivit bespottad för att jag är muslim och bär sjal.
Jag förklarade också för honom att han har sympatisörer som uttryckt att jag och andra muslimska kvinnor får finna oss i att bli hotade om vi väljer att leva öppet som muslimer i Sverige. Brevet innehöll en önskan om perspektiv på saker och ting.
Efter väldigt många delningar på Facebook började brevet läggas upp på olika sidor på nätet, däribland en högerextrem och gravt islamofobisk sida, vars läsare uppmanade till stening av mig, indraget medborgarskap och utvisning.
De kallade mig slyna och landsförrädare och spekulerade i var jag bor någonstans.
Hatmejl började komma, ett par stycken innehöll direkta hot mot mig som person. Jag skulle dö enligt någon. Jag skulle våldtas enligt någon annan. Men det slutade inte där.
Någon la ut mitt telefonnummer på sidan och snart började arga män ringa mig för att konfrontera mig. Jag hade kränkt Jimmie Åkesson, Sverigedemokraterna och hela den svenska nationen. Jag blev tillsagd att radera brevet inom en halvtimme om jag inte ville komma till skada. En man sa att jag inte förtjänade att leva efter att ha attackerat ”våran Jimmie”.
Jag är van vid att få arga och hotfulla mejl men att höra människor säga samma saker tar mycket hårdare. Det känns overkligt och skrämmande att det här är reaktioner på ett brev jag adresserat till en person som faktiskt sitter i vår riksdag.
På kvällen satte jag mig framför SVT Debatt och försökte lyssna på Björn Söder när han hävdade att tårtan i ansiktet på Jimmie Åkesson är ett hot mot demokratin och att folkvalda kan behöva börja tänka sig för vad de säger.
Men min uppmärksamhet skiftade till mobilen som inte ville sluta ringa. Jag svarade. En man sa ”Är det Carolina? Jag ska lära dig hur man blir en riktig muslim din lilla slyna! Jag ska ge ut numret till varenda en!”.
Sedan lades mitt nummer ut på en sex-sajt. Män som ville ligga med mig varvades av män som ville tysta mig. Bilder på manliga könsorgan kom via MMS.
Islamofobin, kvinnohatet och föraktet mot oliktänkande är inget nytt bland högerextrema så egentligen borde det här inte förvåna mig. Men det som förvånar mig är att debatten om tårtan och demokratin inte berör det hot som främlingsfientlighet och rasism utgör mot vår demokrati, när högerextrema människor hotar kritiker till livet och ägnar sig åt trakasserier. Jag fortsätter skriva och uttala mig, men visst finns det människor som skulle kunna skrämmas till tystnad.
Min yttrandefrihet är också din yttrandefrihet. Varje människa i det här landet måste få yttra sig utan att riskera att utsättas för hot. Om en enda människa, oavsett vem, skräms till tystnad är det precis där hotet mot yttrandefriheten ligger.
Jimmie Åkesson, du fick en tårta i ansiktet för den rasistiska politik du står för. Jag drabbades av hot och trakasserier för att jag kritiserar dig och kämpar för min och andras rätt att leva med våra åsikter och tro i det här landet. Det viktigaste arbetet vi alltid kommer ha framför oss är just arbetet för att bevara och utveckla demokratin.
Carolina Moberg Farraj.
FAKTA.
