Vänstern stoppar huvudet i sanden.
Vänsterpartisterna Birgitta Sevefjord och Erik Hegelund har fått detta med hälsokonton om bakfoten. I en replik (13/9) till vår artikel (7/9) skriver de att en dylik lösning enbart kommer att förvärra situationen.
Det här är en argumenterande text med syfte att påverka. Åsikterna som uttrycks är skribentens egna.
Vårdsparkonton handlar inte primärt om att minska utgifterna, utan om att öka ansvaret för den enskilde vårdtagaren. På en friare marknad för konsumenter, producenter och försäkringsbolag är stigande vårdutgifter inget problem utan ett tecken på att allt fler vårdbehov kan tillgodoses. Frivilliga vårdsparkonton är i USA ett komplement till existerande vårdfinansiering och omfattar idag 7,7 miljoner personer.
Förmodligen anser V-skribenterna att dessa låg- och medelinkomsttagare, som det primärt handlar om, inte inser sitt eget bästa, och när de sedan slår fast att framtidens sjukvård ska finansieras enbart med skatter, stoppar de huvudet i sanden.
Långtidsutredningen 2008, Per Borgs nya ESO-rapport och landstingets långtidsutredning i Stockholm är bara tre exempel som bevisar motsatsen: svensk vård behöver mer resurser inom en tjugoårsperiod och skattevägen är stängd. Lite pikant för landstingsrådet Sevefjord är att utredarna i hennes eget landsting förordar en närmare analys av möjligheten att införa just vårdsparkonton som en väg till ökad, kompletterande privat finansiering av framtidens vård.
Avgörande för om vården kan tillföras mer resurser på ett sätt som ger alla medborgare möjlighet att börja spara i tid, är att politiker erkänner den verklighet som både forskare och medborgare redan ser – och börjar agera därefter. Ju längre tid utan reformer, desto större risk för att svensk vård, i den tilltagande resursbristens tecken, bara kommer att erbjuda en allt hårdare ransonering för allt fler.
JACOB ARFWEDSON.
frilansskribent och författare till rapporten Hälsosamt sparande (Timbro).
THOMAS IDERGARD.
ansvarig för Timbros välfärdsprogram.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
