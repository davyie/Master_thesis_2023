Vi är redo att skapa enklare vägar till jobb.
REPLIK. Vi är precis som Svenskt Näringsliv medvetna om att en stor del av de nyanlända saknar de kunskaper och färdigheter som krävs på den kunskapsintensiva arbetsmarknaden. Det behövs därför nya enklare vägar till jobb och utbildning så att dessa människor inte riskerar att ställas utanför.
Att vi från LO inte skulle vara villiga att diskutera verkningsfulla åtgärder för fler jobb för dem med allra lägst utbildning, som Svenskt Näringslivs vd Carola Lemne vill påskina, är falskt.
LO:s styrelse har sagt ja till att inleda diskussioner med Svenskt Näringsliv för att hitta nya vägar in på arbetsmarknaden, inte minst för nyanlända. Vi har varit tydliga med att vi är beredda att vända på alla stenar.
Jag är mycket förvånad över att Carola Lemne kräver att politikerna ska börja reglera löner och villkor på svensk arbetsmarknad. Vår bestämda uppfattning är att det är arbetsmarknadens parter, inte politikerna som ska bestämma löner i Sverige.
Sverige har växande kompetensbrist. Trots relativt hög arbetslöshet så har företag allt svårare att hitta rätt folk. Detta gäller inte minst inom många LO-yrken, såsom undersköterskor och inom byggsektorn.
Jag är därför oerhört besviken på att Svenskt Näringsliv har valt att säga nej till att förhandla med LO om detta. Trots det vill jag vara tydlig: LO:s dörr står fortsatt öppen för förhandlingar med Svenskt Näringsliv för att skapa enklare vägar till jobb och utbildning för nyanlända.
Vi är beredda att ta ansvar. Men frågan är om Svenskt Näringsliv är det?.
Karl-Petter Thorwaldsson, ordförande LO.
Häng med i debatten – följ  Debatt på Facebook.
LÄS OCKSÅ:.
FAKTA: Härifrån kommer flyktingarna nu – och så många får stanna i Sverige.
