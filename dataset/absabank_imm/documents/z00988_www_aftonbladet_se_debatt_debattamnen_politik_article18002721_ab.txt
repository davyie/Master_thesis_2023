Stora vinster med konkurrensutsatt tågunderhåll.
I helgen riktade Karin Svensson Smith med fler kritik mot regeringens järnvägssatsningar. Faktum är att sedan Karin Svensson Smith (MP) var ansvarig riksdagsledamot har Alliansen fördubblat anslagen till järnvägsunderhållet. Antalet urspårningar har minskat, trots att trafiken har ökat. Våra satsningar ger resultat.
Jag tog över ansvaret för infrastrukturpolitiken hösten 2010. Jag, och många tågpendlare med mig, minns de stora problemen den vintern. Tågen gick inte som de skulle. Många resenärer berättade för mig att de nu hade fått nog av eländet. Min slutsats blev, och är fortfarande, att om underhållet får vänta i flera decennier så brister det till slut.
Alliansen genomför därför den största satsningen någonsin på järnvägsunderhåll i Sverige. Ytterligare 20 miljarder kronor tillförs för åren 2014-2025. Utöver anslagen disponerar Trafikverket över intäkter från banavgifter, som oavkortat går till underhållet. Detsamma gäller effektiviseringsvinster inom Trafikverket. Mer resurser är alltså en viktig komponent, men det är lika viktigt att pengarna används effektivt.
Konkurrensutsättningen av underhållet har lett till viktiga effektiviseringar. Försiktigt räknat är kostnaden i dag 25 procent lägre än före konkurrensutsättningen. Oppositionens mirakelmedicin för järnvägen, att tvångsförstatliga underhållet, skulle alltså leda till att var fjärde hundralapp försvann. Samtidigt skulle återregleringen i sig ta flera år att genomföra, just när underhållet behövs som mest. Det vore fel väg för Sverige.
Catharina Elmsäter-Svärd (M).
Infrastrukturminister.
