Ett svek att avveckla ränteavdragen.
På Brännpunkt8/9 pläderar SSU:s ordförande Gabriel Wikström för att avveckla ränteavdragen för dem som tagit lån för att kunna köpa en bostad. Även KDU:s ordförande stödjer tankegången på Brännpunkt10/9.
Det här är en argumenterande text med syfte att påverka. Åsikterna som uttrycks är skribentens egna.
Liksom Wikström är vi oroade över hushållens ökade skuldsättning de senaste åren men delar inte hans uppfattning om orsakerna till att det blivit så. Anledningen till att köerna till hyresrätterna är så långa och att priserna på småhus och bostadsrätter är så höga är naturligtvis den låga byggtakten alltsedan 1990-talets början. Och det är som värst just nu.
Det första halvåret 2012 påbörjades 2350 nya småhus enligt SCB. Det är det lägsta småhusbyggandet på 15 år och motsvarar knappt en promille av det totala beståndet. Det medför att priserna pressas uppåt trots svag konjunktur. Att avveckla ränteavdragen skulle knappast vända på den utvecklingen.
Att avveckla ränteavdragen skulle också vara ett svek mot de hundratusentals hushåll som en gång tagit lån under nu rådande regelverk. Och det framstår som litet udda att SSU:s ordförande vill avveckla en skattereduktion som gagnar den som inte har pengar till förmån för dem som har pengar och inte behöver låna till sin bostad.
Mot bakgrund av att Sverige också har Europas högsta flyttskatter förefaller det också märkligt att avveckla ränteavdragen.
Men mest felaktigt är Wikströms påstående att boende i hyresrätter "subventionerar" boende i småhus och bostadsrätter. Wikström glömmer behändigt att hyresrätten beskattas som en del av näringsverksamhet. De räntekostnader en hyresvärd har är precis lika avdragsgilla i bostadsbolagets resultaträkning som ränteutgifter är för en privatperson.
Wikström glömmer också att fastighetsskatten idag är 6825 kronor för småhus och bara en femtedel av det för bostadsrätter och hyreslägenheter – 1365 kronor. Därutöver har regeringen aviserat en ensidig sänkning av fastighetsskatten för flerbostadshus till 1200 kronor utan att göra något motsvarande för småhus.
Gabriel Wikström påstår felaktigt att det är ränteavdraget som fått produktionen av hyresrätter att minska till förmån för ökad produktion av ägda bostäder. Det är för det första empiriskt fel eftersom det råder byggdepression för småhus för närvarande.
För det andra talar allt för att hyresrätten har helt andra problem än att hyresrätten inte får göra dubbla avdrag. Hyresrättens problem är att priset är reglerat genom bruksvärdesprincipen som kortsluter marknadskrafterna på hyresbostadsmarknaden.
Istället för att komma överens med sin hyresgäst om hyran ska hyresvärden förhandla med Hyresgästföreningens förhandlare om vad bostaden ska få kosta. I den förhandlingen tillåts inte sådana vinster som i normala fall skulle locka investerare att bygga fler hyresbostäder tills man når jämvikt på bostadsmarknaden. Därför får vi istället ojämvikt och brist. Detta faktum skrämmer sannolikt bort långt fler potentiella investerare än det faktum att hyresgäster inte får göra avdrag för samma räntekostnader som de själva.
Slutligen kan vi glädjas åt att hushållens sparande ökat under 2012 och att skuldtillväxten avtagit betydligt. Ändå anser vi att fler måste amortera på sina bolån så att man står starkare den dagen räntorna stiger. Och vi ser allvarligt på att ungdomar har så stora problem att ta sig in på bostadsmarknaden. Vi anser att Sverige borde göra som i Norge och uppmuntra sparande genom subventionerat bosparande för unga. Åtminstone på den punkten är vi kanske överens med Gabriel Wikström.
DANIEL LILJEBERG.
chefekonom, Villaägarnas Riksförbund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
