Sverige bör agera mot
oljeutvinning i Arktis.
Sverige har nyligen avslutat ordförandeskapet för Arktiska rådet. Det står dock klart att svenska regeringen borde ha agerat mycket tydligare för att förhindra oljeprospektering i särskilt känsliga marina områden. Det skriver Désirée Pethrus (KD) och Anita Brodén (FP).
Vi förväntar oss nu att den svenska regeringen driver på i frågan om att skydda dessa känsliga områden.Désirée Pethrus och Anita Brodén.
Det här är en argumenterande text med syfte att påverka. Åsikterna som uttrycks är skribentens egna.
Imorgon, den 5 juni, är det Världsmiljödagen och debatt i riksdagen om utrikesutskottets betänkande "Norden" där Arktisfrågan tas upp. Sverige är tillsammans med de nordiska länderna, Ryssland, Kanada och USA en del av Arktis. Detta innebär ett ansvar men också en reell möjlighet att agera. Arktis står inför stora utmaningar. Oljeutvinnig, mineralbrytning och smältande isar är några av de stora utmaningar Arktis står inför.
Vid det nyligen avslutade toppmötet med Arktiska rådet, förlagt till Kiruna, överlämnades det svenska ordförandeskapet för nästa två-årsperiod till Kanada. Sverige har under sin ordförandetid lyckats få igenom två avtal, ett kring säkerhet och ett kring oljespill. Utanför Arktiska rådets arbete har Sverige också framgångsrikt på internationell nivå arbetat för att hejda kortlivade gaser, vilket har bäring på Arktis.
Trots dessa framgångar anser vi att Sverige under sitt ordförandeskap borde ha agerat än tydligare för att framförallt förhindra oljeprospektering i särskilt känsliga marina områden. I en nyligen presenterad rapport från Riksrevisionen framkommer också kritik mot regeringen. Kritiken rör bland annat brist på transparens, brist på information till riksdagen, brist på svensk implementering av Arktiska rådets rekommendationer samt ett otydligt myndighetsansvar. Detta är kritik vi bör ta på stort allvar.
Vi båda deltog nyligen i en miljökonferens där många av deltagarna tillhörde ursprungsbefolkningen. När man lever och verkar i Arktis upplever mer påtagligt hotet kring sin framtida överlevnad på grund av miljöförstöring och förändrat klimat. Den framtida mineralbrytningen samt utvinning av olja och gas är en möjlighet till fler arbetstillfällen, samtidigt som enorma naturvärden och urbefolkningens livsförutsättningar kan spolieras. Vi anser därför att det krävs betydligt tydligare riktlinjer för att öppna nya gruvor och att större krav ska ställas på gruvbranschen att återställa marken samt återvinna och sanera avfallet.
Arktis är omringat av det iskalla ishavet som inte kan absorbera oljan vid ett oljeutsläpp. Urfolken på Arktis tvingas redan idag tvingas hantera är oljespill från oljeutvinning. Isen omöjliggör att sanera, då det saknas metoder för det. Att dessutom fortsätta låsa in oss i fossil användning då vi står inför vår tids största miljöutmaning, klimathotet, kan få helt ödesdigra konsekvenser för Arktis ekologiska balans och för de fyra miljoner människor som berörs.
Skräddarsydda kurser i ämnen som intresserar och engagerar både kropp och själ.
Länder har förstås rätt att använda sina naturresurser och vi är givetvis positiva till ekonomisk utveckling och företagande. Men det måste ske på ett hållbart sätt. Miljön känner inte några nationsgränser. Därför måste vi också ha rätt att agera för att stoppa miljöförstöring, även om det sker inom annan nations gränser. Vi anser inte heller att det är acceptabelt att andra länders företag utnyttjar naturresurser utan motkrav på återställargaranti, skatteintäkter och arbetstillfällen.
Urbefolkningens framtid och överlevnad är beroende av att vi respekterar olika internationella överenskommelser som FNs konvention om ursprungsbefolkningars rättigheter. Ursprungsbefolkningen i olika länder hänvisas ofta av regeringar att själva förhandla med företagen vilket starkt kan ifrågasättas inte minst ur rättssäkerhets synpunkt.
Enligt FN:s deklaration om ursprungsfolkens rättigheter, ges man rätt att vara med och bestämma över hur den mark de använder ska utnyttjas. Man har också rätt att bli informerade om, och ska ge sitt samtycke till, utnyttjande av naturresurser på mark som man använder. Staten ska dessutom erbjuda rättvis ersättning om marken utnyttjas. Samt förhindra negativ påverkan på miljön eller ekonomin.
Ska vi lyckas hejda klimatförändringarna samtidigt som vi ger ursprungsbefolkningen möjlighet att leva och verka i de Arktiska områden, krävs ökade miljöinsatser i Arktis samt i dialog med ursprungsbefolkningen säkerställa ett hållbart nyttjande av naturresurser som fisk och mineraler.
Vi är glada för att vi Nordenbetänkandet fått in starakre skrivningar om att Sverige ska verka för att särskilt känsliga områden ska skyddas från exploatering. Vi förväntar oss nu att den svenska regeringen driver på i frågan om att skydda dessa känsliga områden och visar tydlig aktion också i internationella fora.
DÉSIRÉE PETHRUS (KD).
riksdagsledamot, utrikespolitisk talesperson.
ANITA BRODÉN (FP).
riksdagsledamot, miljöpolitisk talesperson, ledamot av Nordiska Rådet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
