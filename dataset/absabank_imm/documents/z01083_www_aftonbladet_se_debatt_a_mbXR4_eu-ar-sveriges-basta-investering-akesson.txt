EU är Sveriges bästa investering, Åkesson.
REPLIK. EU grundades på ruinerna från världen av i går. Efter årtionden – århundraden – av krig och elände kunde arvfiender enas om att fred skulle råda på den europeiska kontinenten. EU är en seger för demokrati, frihet och öppenhet.
Det är samma värden som lagt grunden för det svenska välståndet. Frihandel och nyfikenhet har lett till bättre hushållning med resurser och snabbare teknikspridning.
Jimmy Åkesson har rätt i att världen inte ser likadan ut i dag som när vi gick med. Sverige är inte samma land som före EU-medlemskapet. Människors valfrihet har ökat kolossalt. Vi tar det för givet att utan krångel kunna studera och arbeta i ett annat europeiskt land. Alla känner vi någon som hittat kärleken på kontinenten, men för den sakens skull inte tvingats byta medborgarskap. Detta är allt tack vare den europeiska unionen.
Efter inträdet i EU växte Sveriges handel snabbare än någon kunde förutspå eller ens ana. Den har sedan dess specialiserats, vilket innebär att vi gör det vi är bra på, i stället för att göra mycket men halvdant. Svensk jordbrukspolitik har blivit mer öppen och avreglerats. Konkurrensen har sporrat livsmedelsindustrin till att bli vassare. Våra företag kan på samma villkor sälja sina produkter till över 500 miljoner européer, att jämföra med 9 miljoner svenskar. På samma sätt har människor i dag fler arbetsgivare att välja bland.
Under de senaste 22 åren har svenskar fått betydligt högre löner. Det innebär, tillsammans med det faktum att livsmedelspriserna har sjunkit med 20 procent efter att ha anpassats till de andra medlemsstaternas, att svenskarnas ekonomiska frihet förändrats i grunden.
Av Åkessons artikel att döma är detta något Sverigedemokraterna inte unnar svenskarna.
Europas framgång bygger på den fria rörligheten för varor, tjänster, kapital och människor. Det är de fyra friheterna som är grunden i EU. Före Sveriges inträde i den europeiska unionen möttes svenskar av identitetskontroller och gränsbevakning också på resor genom Europa. Men de som växt upp på 90-talet ser oförstående på ID-kontrollerna vid Öresundsbron – de är ett absurt inslag för en generation som ofta sluppit stöta på ord som gränshinder och visumansökan.
Sverige utan EU var ett fattigare Sverige, ett mer inskränkt Sverige, och ett slutnare Sverige. Det Sverige Jimmy Åkesson vurmar för kommer aldrig tillbaka.
Birgitta Ohlsson, utrikespolitisk talesperson och riksdagsledamot (L).
Häng med i debatten – följ  Debatt på Facebook.
