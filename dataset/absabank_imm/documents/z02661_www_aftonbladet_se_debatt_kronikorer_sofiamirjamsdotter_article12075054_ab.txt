Så undviker du att göra klavertramp på Facebook.
Det är inte lätt det här med sociala medier, särskilt inte om man är riksdagskandidat med ögonen på sig. Fredrik Reinfeldts föräldraledige pressekreterare Edvard Unsgaard, som också kandiderar till riksdagen, har hamnat i blåsväder på grund av en Facebookstatus. Det var på söndagen som han skrev följande:.
"Tycker invandrare och invandrarföretagare är otroliga. Någon idiot hade i natt gjort det lite större behovet i vårt trapphus. Jag ringde vårt städbolag som drivs av invandrare som på en halvtimme skickade över en ryska som städade och sanerade trappen. Det är arbetslinjen det, att på en halvtimme en söndag få fram en duktig städerska som gör ett fantastiskt jobb!".
En status som fått snabb spridning på Twitter och fångats upp av flera nyhetsmedier. Bland annat ifrågasätts Unsgaards människosyn och många undrar varför han ens nämnde invandrare i samband med arbetslinjen. Många har också tagit tillfället i akt att få utlopp för sin inneboende kiss och bajs-humor.
Vad Unsgaard än menade är han redan tolkad och dömd och måste nu försöka förklara sig. Sagt är sagt.
Vem minns inte drevet när arbetsmarknadsminister Littorin för snart ett år sedan ifrågasattes då han skrev barnsliga kärleksmeddelanden till sin flickvän, också det på Facebook?.
Så här i valrörelsen då allt fler politiker fått upp ögonen för sociala medier och kommer att kampanja kan det vara läge att ge några goda råd, för att undvika de värsta klavertrampen.
Fem bra sätt att få oönskad uppmärksamhet i sociala medier:.
Tro att alla lägger in samma värderingar i enskilda ord som du själv. Skriver du att du ska ”dejta” när du egentligen ska fika med svärmor kommer det tveklöst att missförstås.
Tro att alla har samma humor som du och förstår ironi. Ironi göre sig icke på internet om du inte flaggar för ironi och därmed förstör hela det eventuella skämtet.
Använd massor av smileys och utropstecken i var och varannan mening. Försök framstå som yngre och coolare än du är genom att svänga dig med samma internetuttryck som dina barn. Du kommer att använda dem fel och ingen kommer att ta dig på allvar.
Visa vad du egentligen tänker om verklighetens folk genom att uttala dig nedlåtande mot dem som inte har det så bra som du. Verka världsfrånvänd genom statusuppdateringar som förklarar hur priviligerad du själv är, utan insikt om hur priviligerad du faktiskt är.
Tro att det du skriver på någons Facebook bara kan läsas av mottagaren, och tacka för en svettig natt eller snacka skit om en gemensam bekant.
Om du däremot gör så här kan du inte misslyckas:.
Publicera bara sådant som du vet att du kan stå för vem som än läser.
Stå för det du gör och säger men var inte rädd för att erkänna om du gör fel eller fråga om sådant du inte vet.
Lyssna på andra och ta till dig av kritik. Men ta inte åt dig!.
Bemöda dig om att använda ett korrekt men inte krångligt språk. Då minimeras också missförstånden.
Var dig själv. Att spela en roll på nätet som inte överensstämmer med den du är i verkligheten fungerar inte i längden.
Sofia Mirjamsdotter.
