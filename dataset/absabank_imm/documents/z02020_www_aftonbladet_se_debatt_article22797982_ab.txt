Sluta vackla Lövin,  vi förlorar vår själ.
Ingen har missat krisen i Miljöpartiet de senaste veckorna. Vi behöver en nystart och nytt förtroende och det skapar vi inte genom att backa på våra grundvärderingar i migration, Isabella Lövin.
I DN i tisdags kommenterar Isabella Lövin flyktingrestriktionerna med ”det här är ett andrum som Sverige behövde” och säger att förslaget om flyktingamnesti inte är ett alternativ.
Förtroende skapas genom att vara tydlig med var man står och skapa konkreta politiska förslag som går i den riktningen. När det blåser som hårdast ska vi inte vackla och tumma på våra grundprinciper. Det är nu viktigare än någonsin att vi fokuserar på det som är Miljöpartiets kärna.
Nystarten för partiet måste innebära att vi utvecklar politik för den värld vi tror på.
Migrationsfrågan har alltid varit en av de allra starkaste beståndsdelarna i Miljöpartiet. Många förslag för ett bättre mottagande läggs fram på kongressen i helgen och det är genom att välkomna sådana förslag som vi enar partiet, återskapar förtroendet bland de väljare som tidigare litat på oss och inte minst står upp för mänskliga rättigheter för de som är på flykt. Dessa förslag vill Grön Ungdom lyfta fram extra mycket:.
1. Slopa ID-kontrollerna vid gränsen.
Rätten att söka asyl ska gälla alla och ska inte avgöras av om man har ID-handlingar eller inte.
2. Återinför permanenta uppehållstillstånd.
Människor ska inte behöva skickas tillbaka till krig och förtryck efter några få år i trygghet. Vi vill att permanenta uppehållstillstånd ska erbjudas till alla barn och barnfamiljer.
3. Inför flyktingamnesti.
Istället för att bedöma varje asylsökandes enskilda fall kan processen påskyndas genom att i ett slag ge fler nyanlända möjligheten att snabbt få sitt ärende prövat.
4. Inför humanitära visum och återinför anhöriginvandring.
Inget skapar så dåliga förutsättningar för att kunna komma in i samhället som att veta att du troligtvis inte kommer få återse din familj. Utan humanitära visum och anhöriginvandring är dessutom den reella effekten att flickor och kvinnor blir kvar i kriget.
Sättet att komma ur krisen i partiet är inte att förlora vår själ ytterligare – sättet att komma ur krisen är att stå ännu säkrare fast i vad vi tror på.
Och det gäller att komma ihåg vilken del i processen vi är i. För självklart kräver ett regeringssamarbete kompromisser och avsteg kommer vi behöva fortsätta göra, men på kongressen i helgen ska vi komma fram till vad Miljöpartiet ska stå för och aktivt arbeta för att få igenom.
Vi ska inte hamna i hård retorik om restriktionerna i flyktingmottagandet.
Moderaterna och Socialdemokraterna finns redan, Isabella Lövin.
Vi behöver vara en grön röst som kämpar för att skapa den värld vi tror på. Det måste vara grundsynen i partiets nystart och migrationspolitiken ska vara ett av huvudfokusen i det arbetet.
Sandra Fogelberg.
Grön Ungdoms migrationspolitiska talesperson.
Läs Isabella Lövins replik: Restriktionerna ska bort - så fort som möjligt.
Häng med i debatten och kommentera artikeln – följ  Debatt på Facebook.
