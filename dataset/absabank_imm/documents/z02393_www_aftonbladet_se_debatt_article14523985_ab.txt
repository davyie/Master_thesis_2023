Ungdomar är för dyra att anställa.
Folkpartiet har under partiets helgmöte lyft frågan om vad som går att göra åt ungdomsarbetslösheten. Det är inte en dag för tidigt. Sverige har den högsta relativa ungdomsarbetslösheten av samtliga OECD-länder.
Däremot är det inte upp till politiken att på egen hand att lösa frågan. Vi arbetsgivare inom servicebranschen menar att det är särskilt angeläget att arbetsmarknadens parter inom olika avtalsområden snarast verkar för att hitta anställningslösningar som kan motverka denna utveckling.
Vi vet redan att de svenska ingångslönernas höga nivå utgör ett hinder för unga att ta sig in på arbetsmarknaden. Bland andra IFAU, OECD och Långtidsutredningen pekar på detta.
I såväl service-, handel- och hotell och restaurangbranscherna skiljer det endast runt ett par tusen kronor mellan ingångslön och slutlön. Det säger sig självt att i valet mellan en oerfaren och en mer erfaren person så väljer man som arbetsgivare den mer erfarne om den avtalsenliga skillnaden i lön är liten eller obefintlig.
Särskilt vi som är verksamma inom olika delar av servicesektorn är beroende av att ha tillgång till ung och kompetent arbetskraft. Samtidigt är det många unga personer som i dag saknar både relevant utbildning och arbetslivserfarenhet och därför har det särskilt svårt att få ett jobb. Dessa skulle vara lättare att anställa om man till anställningen kopplar ett visst utbildningsmoment samtidigt som startlönen är något lägre än minimilönen.
Satsningar som ungdomsavtalet i Sollentuna, där kommunen prövar att anställa den som är under 25 år med 75 procent av lägsta lönen, borde därmed kunna utgöra modell även för många branscher i det privata näringslivet. Liknande avtal existerar redan. Ett exempel är det så kallade praktikantavtalet som Skogs- och lantarbetsgivareförbundet och Kommunal slutit.
En lägre lön som ung är, tvärtemot vad det kan låta som ibland, inte något som avgör möjligheten till en högre lön som äldre. Statistiken visar att de flesta med låg lön snabbt klättrar uppför lönetrappan: Av de drygt 100 000 personer som år 2004 hörde till den tiondel som tjänade minst låg endast knappt fyra av tio personer kvar där ett år senare. Efter sex år var endast knappt en av tio personer kvar bland den tiondel som tjänade minst.
Om man också sätter de svenska servicebranscherna i ett bredare perspektiv ser man att de ligger märkbart efter jämfört med andra EU-länder. Endast 4,5 procent av Sveriges totala arbetskraft finns i servicesektorn. Beräkningar visar att om dessa branscher kunde växa och nå upp till EU-snittet skulle det innebära att över 130 000 nya arbetstillfällen kunde skapas - vilket motsvarar en tillväxt på drygt 30 procent (!).
Det finns alltså en enorm potential i att ge oss som verkar inom dessa branscher möjlighet att anställa fler unga. Med särskilda ungdomsavtal skulle det bli mer attraktivt för många arbetsgivare att anställa unga och oerfarna personer. Ungdomsavtal borde vara den självklara frågan att diskutera för fack- och arbetsgivarorganisationer i den nu pågående avtalsrörelsen.
Kornelia Juhas,.
vd Junnifart.
Robert Andersson,.
vd Städpulsen.
Helené Johansson,.
vd Brunkebergs Bageri.
Anna-Lena Bohm,.
vd Uniguide.
Catharina Roos,.
vice vd Welcomegruppen med Welcome Hotel och Barkarbygård.
Roger Blomqvist,.
vd e3k.
Ulla-Britt och Dinos Mazarakis,.
vd och ägare Mazarin konditori.
FAKTA.
