Rättsvidrig praxis
för asylsökande barn.
Det är dags att börja följa Barnkonventionen i svensk rättspraxis. Annars riskerar vi att förlora vår trovärdighet och humanitet. Jag känner ett barn som efter 7 år i Sverige ska utvisas och lämna alla han känner för att bli skickad ensam till en institution i Azerbajdzjan, skriver Janet Karlsson, socionom.
Nu är det dags att börja följa Barnkonventionen i svensk rättspraxis. Runt om i Sverige reageras i stugorna på fall där barn utvisas. Oavsett om man anser att Barnkonventionen bör göras till svensk lag, eller håller med regeringen om att det räcker att inkorporera den i övrig lagstiftning, borde en enighet kunna nås om att svensk rättspraxis måste ändras, och det omedelbart när det gäller utvisningar av ensamma barn.
Det här är en argumenterande text med syfte att påverka. Åsikterna som uttrycks är skribentens egna.
I Utlänningslagen finns två paragrafer som har fått en tillämpning i praxis som är uppseendeväckande. Den första är vad som skall vara en inkorporering av Barnkonventionen:.
**1 kap. 10 §: **I fall som rör ett barn skall särskilt beaktas vad hänsynen till barnets hälsa och utveckling samt barnets bästa i övrigt kräver.
Den andra handlar om humanitära skäl till uppehållstillstånd:.
**5 kap. 6 §: **Om uppehållstillstånd inte kan ges på annan grund, får tillstånd beviljas en utlänning om det vid en samlad bedömning av utlänningens situation föreligger sådana synnerligen ömmande omständigheter att han eller hon bör tillåtas stanna i Sverige. Vid bedömningen skall särskilt beaktas utlänningens hälsotillstånd, anpassning till Sverige och situation i hemlandet.
Barn får beviljas uppehållstillstånd enligt denna paragraf även om de omständigheter som kommer fram inte har samma allvar och tyngd som krävs för att tillstånd skall beviljas vuxna personer.
Skräddarsydda kurser i ämnen som intresserar och engagerar både kropp och själ.
Justitiedepartementet har i år gjort en kartläggning av tillämpningen av den senare paragrafen (Departementsserien 2011:14). Läsningen av denna är skrämmande. När det gäller ensamkommande barn som prövas mot 5 kap. 6§ är avslag mer regel än undantag.
Sverige har gett avslag på asylansökningar för ensamma barn som lider av psykisk ohälsa på grund av sexuella övergrepp för utvisning till Algeriet och Tunisien. Vi har utvisat barn till barnhem i Irak, och till Azerbajdzjan efter fyra år i Sverige. Ett antal barn med psykisk ohälsa med ej fastställda möjligheter till kontakt med anhöriga i ursprungslandet har inte varit välkomna här. Detta är några exempel.
Man kan fråga sig hur detta är det bästa Sverige kan göra för dessa redan utsatta barn? Lagtexten ger dem rättigheter, men praxis kränker dem. Hur kan då rättspraxis ändras för att en harmonisering med Barnkonventionen skall uppnås? Migrationsverket måste hitta ett rättssäkert sätt att pröva vad som är det bästa för barnen. Utredningarna, som ligger till grund för besluten, måste få högre kvalitet, där barnets röst blir hörd. Bedömningarna om riskerna för barns hälsa och utveckling vid utvisning måste göras av experter på barns utveckling. Migrationsverket måste dessutom ta ett mer omfattande ansvar för att kontrollera det planerade mottagandet vid avvisningar.
Invandrarfientliga strömningar blir inte starkare för att vi blir mer humana i vår asylhantering, tvärtom. Först när svenska myndigheter börjar behandla alla människor som vistas i Sverige som om de är värda lika mycket, blir budskapet om allas lika värde inte bara hyckleri. Sverige har råd att ge plats för de här barnen. Det är snarare så att vi inte har råd att skicka iväg dem, för vi förlorar vår humanitet.
Det finns i debatten ett hårresande synsätt som går ut på att Sverige inte kan låta de barn de handlar om stanna, för att föräldrarna försöker manipulera fram ett uppehållstillstånd genom att använda barnen. Barnet har blivit övergivet, antingen genom död eller sjukdom, genom ofrivillig separation i konflikthärdar, eller för att föräldern sett det som den enda utvägen för att rädda barnet. Ingen av dessa orsaker råder barnet över, eller har någon skuld i. Svenska myndigheter bör inte ens ta sig rätten att använda sig av de enstaka barn som de facto är s k "ankarbarn", som medel för att försöka att "läxa upp" eventuella föräldrar. Detta är ett trauma i sig för det enskilda barnet.
Vi kan inte dröja längre med att börja tillämpa Barnkonventionen fullt ut när vi hanterar asylärenden. Detta är nödvändigt om vi skall behålla vår trovärdighet i internationella frågor, men framförallt är vi skyldiga barnen det. De är nämligen oskyldiga till den situation de hamnat i som ensamma asylsökande barn.
Jag själv är skyldig att kämpa för detta eftersom ett barn som är min vän efter 7 år i Sverige skall utvisas. Migrationsverket har bestämt att det bästa för honom är att separeras från alla som älskar honom och bli skickad ensam till en institution i Azerbajdzjan.
Hur gör Migrationsverket prövningen mot Barnkonventionen, Christina Werner?.
JANET KARLSSON.
socionom.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
