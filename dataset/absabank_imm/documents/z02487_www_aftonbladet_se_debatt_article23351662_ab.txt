De är IS offer - men  vi sviker kvinnorna.
I mars skrev jag tillsammans med företrädare för flera organisationer en debattartikel om Islamiska statens folkmord på den yazidiska folkgruppen. Vi uppmanade regeringen till handling.
Ett halvår har gått. Inbördeskrigen i Syrien och Irak har förödande humanitära följder men det är alltid kvinnor och barn som drabbas hårdast. Övergreppen mot det yazidiska folket fortsätter. Inget har hänt. Sverige säger sig driva en feministisk utrikespolitik. Här har man ett utmärkt tillfälle att praktisera den politiken.
Det yazidiska folket, särskilt kvinnor och barn, drabbas enormt hårt av IS terror. Det går inte att vänta längre! Kvinnor drabbas hårdare och mer brutalt av krig och terror.
Vi har sett dessa övergrepp i Kongo Kinshasa, i Sudan och i Nigeria där är flera hundra flickor i händerna för Boko Harram och vi såg det redan i Jugoslavien under 90-talet.
Dessa övergrepp fortsätter i många länder världen över. Beväpnade grupper och jihadister som Islamska Staten/Daesh härskar över stora områden.
Kvinnor kidnappas och används som sexslavar, barn rövas bort och indoktrineras till att bli barnsoldater. Flickor och mödrar våldtas och mördas. Några tusen kvinnor och barn har lyckats fly och ett fåtal har på olika vägar blivit friköpta.
I våras ordnade jag tillsammans med andra ett möte i riksdagen med den yazidiska kvinnan Nadia Murad. Hon har själv varit kidnappad av Islamiska Staten. Ord som grymhet, bestialitet och barbari räcker inte för att beskriva de fasansfulla saker hon upplevt och delgav oss under mötet.
Hennes föräldrar och sex bröder mördades av Islamiska Staten. Själv blev hon kidnappad.
I flyktingläger runt om i Mellanöstern finns tusentals kvinnor och flickor som är sexslavar hos rika äldre män och klanledare och flera av dem är yazidiska kvinnor och barn som upplevt samma helvete som Nadia Murad. I debattartikeln i våras krävde vi att Sveriges feministiska regering skulle agera för att hjälpa dessa utsatta kvinnor. Inget har hänt  trots att ett halvår har gått.
Jag vill därför påminna om de förslag vi lade då.
Upprätta rehabiliteringskliniker för kvinnor i Shingal, där det yazidiska folket är värst drabbat. Det är en början. Men jag menar också att den av regeringen antagna Syrienstrategin, som innehåller såväl skyddsaspekter som en ambition att öka kvinnors inkludering i civilsamhället, i kombination med den i regeringsförklaringen fastslagna feministiska utrikespolitiken förpliktar till mer än så.
Det är en snedfördelning i vilka som kommer till Sverige, en majoritet under 2015 var män. Sverige bör prioritera att välkomna kvinnor och barn, inte minst människor från den yazidiska minoriteten, som flytt från Islamiska Staten/Daesh.
Sverige bör också arbeta för att yazidiska kvinnor ska betraktas som kvotflyktingar.
Till sist bör Sverige i FN och EU arbeta för att sexuella övergrepp mot kvinnor och barn i högre utsträckning ska drivas som krigsbrott och att ansvariga ska ställas inför rätta av Internationella brottmålsdomstolen, ICC.
De yazidiska kvinnorna har inte råd med ännu ett år av passivitet från en feministisk regering!.
Amineh Kakabaveh,.
Ordförande Varken Hora eller Kuvad, NPNS-Sweden.
Häng med i debatten och kommentera artikeln – följ  Debatt på Facebook.
