Ministern: Självklart är biståndet inte kravlöst.
Vi ställer höga krav på resultat, och om missförhållanden uppdagas kan stöd dras in eller frysas. Birgitta Ohlsson pekar särskilt ut stödet till den Palestinska myndigheten som kravlöst. Det är precis tvärtom, skriver biståndsminister Isabella Lövin (MP), i en replik.
Att från en dag till en annan dra in biståndet till Afghanistan skulle däremot få allvarliga negativa konsekvenser för säkerhetsläget och för alla de insatser som skapar jobb och framtidstro för tiotusentals afghaner.
Det här är en argumenterande text med syfte att påverka. Åsikterna som uttrycks är skribentens egna.
I en svår tid står Sverige som ett av få länder i världen fast vid en generös biståndspolitik och lever upp till internationella åtaganden. Trots att över 160 000 människor under förra året sökte asyl i Sverige har regeringen lyckats upprätthålla en hög biståndsnivå och satt ett tak på att maximalt 30 procent av biståndet får användas för att finansiera flyktingmottagande i Sverige. Det är naturligtvis välkommet att Birgitta Ohlsson (L) nu ger sitt stöd till denna politik (SvD 8/4), efter att ha varit helt knäpptyst om denna fråga under hösten då debatten om biståndet var som mest intensiv.
Världen genomgår i dag den värsta flyktingkrisen sedan andra världskriget. 125 miljoner människor är i behov av humanitär nödhjälp. Civilsamhället trycks tillbaka i land efter land och kvinnor utsätts för fruktansvärda övergrepp i krigs- och konfliktsituationer. I denna tid behövs biståndet mer än någonsin. Och Sveriges bistånd måste gå till dem som behöver det allra bäst. Därför prioriterar vi Syrienkrisen och har stärkt engagemanget för det freds- och konfliktförebyggande arbetet, eftersom krig och konflikter är det största hindret mot utveckling. Vi har ökat hjälpen till människor som flyr från krig och katastrofer, och vi värnar klimatlöftena från Paris där vi åtog oss att stödja fattiga länder som drabbas svårt av klimatförändringarna.
Mänskliga rättigheter och demokrati är grunden i vårt arbete för att bekämpa fattigdom och förtryck liksom för att bygga fredliga samhällen. Men det handlar inte bara om att stödja enskilda människorättsaktivister utan om att stödja ett demokratiskt samhällsbygge med fungerande institutioner som rättsväsende, skatteverk och hälsosystem. Människor lever inte i ett vakuum, för att demokratin och freden ska få fäste krävs ett fungerande samhälle. Precis som Expertgruppen för biståndsanalys menar jag, till skillnad från Liberalerna och den förra regeringen, att institutionsstöd är viktigt och att Sverige med vår kompetens inom förvaltningsfrågor har ett mervärde internationellt.
Som en del i att öka kunskapen och effektiviteten i fattigdomsbekämpningen kan också bistånd användas till informationsutbyten och seminarier där representanter från fattiga länder får delta. Två grupper av New York-baserade FN-ambassadörer för de fattigaste och mest klimatutsatta länderna i världen har det senaste året besökt Sverige för att framförallt diskutera uppföljning av klimattoppmötet i Paris och genomförandet av Agenda 2030. Att bistånd kan användas på det här sättet är varken nytt eller konstigt.
Självklart är biståndet inte kravlöst. Om statsapparaten i ett land genomsyras av korruption kan biståndet i stället kanaliseras via civilsamhällesorganisationer, FN-organ eller utvecklingsbanker. Vi ställer höga krav på resultat, och om missförhållanden uppdagas kan stöd dras in eller frysas. På samtliga resor som jag gjort till biståndsländer har jag pratat med människorättaktivister och civilsamhällesrepresentanter som vittnar om allt tuffare förhållanden. Samtliga framhåller att ju svårare miljö desto viktigare att givarna finns kvar och ställer krav på deras regeringar om mänskliga rättigheter och stödjer demokratiska krafter i landet.
Skräddarsydda kurser i ämnen som intresserar och engagerar både kropp och själ.
**Ohlsson pekar särskilt ut **stödet till den Palestinska myndigheten som kravlöst. Det är precis tvärtom. EU:s Pegase-mekanism – genom vilken Sverige kanaliserar sitt stöd – är en av de mest rigorösa och genomlysta stödformerna och innehåller en rad indikatorer gentemot vilka den Palestinska myndigheten har att leverera. Situationen i Palestina är dock inte oproblematisk och naturligtvis tar regeringen avstånd från oacceptabla uttalanden, övergrepp och våldsdåd.
Det går att notera att Ohlsson tar upp frågan om mänskliga rättigheter, men inte med ett ord nämner den snart 50 år långa ockupationen. Sverige ställer krav på att parterna ska agera i enlighet med folkrätten. Den som talar om respekt för de mänskliga rättigheterna borde också tala om folkrätten, om ockupationen och Israels fortsatta bosättningspolitik.
Självklart är det viktigt att också våra samarbetsländer är villiga att ta emot personer som fått avslag på sin asylansökan. Vår erfarenhet här är att dialogen med samarbetslandet är central, och att biståndet kan göra mycket för att bygga upp fungerande rättsstater och institutioner som behövs för att återvändandet ska fungera. Att från en dag till en annan dra in biståndet till Afghanistan skulle däremot få allvarliga negativa konsekvenser för säkerhetsläget och för alla de insatser som skapar jobb och framtidstro för tiotusentals afghaner och för de barn som går i skolan tack vare svenskt bistånd. Det riskerar att få fler unga att söka sin framtid i andra länder och i värsta fall spela talibanerna i händerna. Jag förutsätter att detta inte är vad Birgitta Ohlsson föreslår.
Liberalerna och alliansen hade många goda intentioner under sina år vid makten, men misslyckades med att prioritera biståndet till dem som behöver det bäst. Att stå med plakat och ropa vackra slagord är lätt, men att åstadkomma förändring i verkligheten är svårare. Jag väljer den svåra vägen alla dagar på året.
Isabella Lövin (MP).
biståndsminister.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
