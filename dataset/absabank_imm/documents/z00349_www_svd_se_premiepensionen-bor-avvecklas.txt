Premiepensionen bör avvecklas.
Slutligen den mekaniska upprepningen från alliansens företrädare om att regeringen hittills sänkt skatten för pensionärer vid fyra tillfällen. Tack för det! Men vore det inte bättre fokusera på hur mycket skatten sänkts i stället för hur många gånger den sänkts?Göran Rubensson.
Det här är en argumenterande text med syfte att påverka. Åsikterna som uttrycks är skribentens egna.
Om premiepensionssystemet skrotas skulle det medföra en förmögenhetsomfördelning från morgondagens till dagens pensionärer. Det är innebörden i inlägget från Lars-Arne Staxäng och Gunnar Axén (M) påBrännpunkt 10 juli. Därmed vill de också framstå som försvarare av samhällskontraktet mellan generationerna. I motsats till pensionärsorganisationerna som för egen vinning vill skrota premiepensionssystemet. Men i själva verket är det tvärtom.
Sveriges Pensionärers Riksförbund, SPRF, och de övriga pensionärsorganisationerna föreslår att pensionssystemet ska förstärkas. I första hand genom att premiepensionssystemet avvecklas och att de enskilda pensionsspararnas behållning krediteras deras konton i inkomstpensionssystemet. Fortsättningsvis ska avgifterna till premiepensionssystemet gå till inkomstpensionssystemet. Det innebär en höjning av pensionsunderlaget för inkomstpensionen från 16 till 18,5 procent. På så sätt förstärker vi ett underfinansierat inkomstpensionssystem så att det kan leverera pensioner som utlovats till både dagens och morgondagens pensionärer.
Staxäng och Axén gör ett stort nummer av egenvärdet i den valfrihet som premiepensionssystemet sägs erbjuda. Märkligt då att premiepensionssystemet tvångsmässigt införts och att valfriheten efterfrågas av så få människor. Märkligt också eftersom själva poängen med ett obligatoriskt pensionssystem är att vi som individer inte är homo economicus som tar rationella beslut i alla lägen, utan snarare är "homo-här och nu." Staxäng och Axén försvarar i själva verket ett premiepensionssystem som har blivit dyrt, svåröverskådligt och skapat slumpmässiga orättvisor.
När Staxäng och Axén i all blygsamhet ikläder sig rollen som prognosmakare bör man se upp. De påstår att den finansiella marknaden under de senaste hundra åren har gett större avkastning än löneuppräkningen för arbetade timmar. Om nu det vore sant, vilket värde har detta påstående för hur de kommande hundra åren kommer att gestalta sig? Svar: inget. Redan har arkitekterna bakom det reformerade pensionssystemet gruvligt överskattat börsens leveranssäkerhet.
Slutligen den mekaniska upprepningen från alliansens företrädare om att regeringen hittills sänkt skatten för pensionärer vid fyra tillfällen. Tack för det! Men vore det inte bättre fokusera på hur mycket skatten sänkts i stället för hur många gånger den sänkts? En genomsnittlig pensionär med ca 14 000 kr/mån i pension betalar fortfarande cirka 250 kr/mån mer i inkomstskatt än löntagaren med samma inkomst. När ska den skillnaden upphöra? Dags att koppla på den politiska GPS:en inför valet 2014. Att de svagaste i samhället betalar mer i skatt än de som är friska och arbetar är ovärdigt ett modernt välfärdssamhälle.
JÖRAN RUBENSSON.
förbundsordförande i SPRF.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
