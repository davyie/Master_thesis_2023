Wallström: Ett starkt EU ökar Sveriges trygghet.
EU måste fokusera på tre områden där säkerhetspolitiken behöver utvecklas. Det skriver utrikesminister Margot Wallström (S) på Europadagen.
I dag är det Europadagen. Det är värt att uppmärksamma och fira. EU har gett oss och Europa fred, välstånd och demokrati. Samtidigt lever vi i en orolig tid och EU och våra gemensamma värderingar ifrågasätts. EU-samarbetet får inte tas för givet. EU som säkerhetspolitisk aktör behöver stärkas för att kunna möta de nya utmaningarna. EU:s utrikes och säkerhetspolitiska samarbete fortsätter att utvecklas snabbt och Sverige ska fortsätta inneha en central roll i detta arbete. Sverige är ett av få medlemsländer som deltagit i samtliga EU:s civila och militära insatser.
Det här är en argumenterande text med syfte att påverka. Åsikterna som uttrycks är skribentens egna.
Regeringens ledstjärnor för EU:s säkerhetspolitiska samarbete är tydliga. Den nationella säkerhetsstrategin, som regeringen antog i december 2016, slår fast att den europeiska integrationen har ett omistligt värde. Det är ett nationellt intresse för Sverige att värna om solidariteten, handlingsförmågan och sammanhållningen inom EU.
De kommande åren måste EU fokusera på tre områden där säkerhetspolitiken behöver utvecklas.
För det första måste EU stå för en bred syn på säkerhet. Regeringen vill därför utveckla EU:s verktyg för att förebygga konflikter, stabilisera krishärdar och öka vår egen motståndskraft mot påverkansförsök.
Vårt mål är att EU ska vara världsledande i civil krishantering. Sverige leder tillsammans med Tyskland och Finland ansträngningarna för att förbättra förmågan att med civila medel förebygga och hantera kriser. Sveriges bidrag till EU:s tio civila insatser är betydande – i dessa finns bland annat deltagande poliser, domare, åklagare, sjukvårdare, rådgivare på mänskliga rättigheter och genusfrågor. Vi vill att EU i år ska ta nästa steg och upprätta ett civilt Pesco, som höjer ambitionsnivån även för den civila krishanteringen. Redan i maj bör EU:s utrikesministrar peka ut en sådan riktning.
Därför är det glädjande att Myndigheten för samhällsskydd och beredskap nyligen tilldelades det gemensamma strategiska lagret för materiel och utrustning. Detta är ett viktigt steg framåt för EU:s civila krishantering. Lagret kommer att placeras i Kristinehamn.
Skräddarsydda kurser i ämnen som intresserar och engagerar både kropp och själ.
På Sveriges initiativ har EU nyligen inlett en rådgivande insats i Irak för att stödja reformering av den civila säkerhetssektorn efter att Daesh besegrats militärt. I detta nya skede för Irak måste det finnas en planering för ett långsiktigt byggande av säkerhet. Utbildning av poliser är en viktig del av denna insats. Insatsen är efterfrågad av Iraks regering och utformad i nära samarbete med FN och med andra aktörer som Nato och den globala koalitionen mot Daesh.
För det andra, måste såväl vårt samarbete inom Pesco som med andra stärkas. För Sverige var det viktigt att redan från början vara en del av det permanenta strukturerade försvarssamarbetet, Pesco. Vi framhöll att Europa måste ta ett större ansvar för sin egen säkerhet. Och vi lyfte samtidigt fram vikten av att stärka EU som säkerhetspolitisk aktör – med EU:s globala strategi som kompass. Vår ambition är att Sverige ska bidra konstruktivt till detta samarbete, både vad gäller våra åtaganden i Pesco och även i de projekt vi valt att delta i. Pesco måste på sås sätt bidra till att öka förmågan hos medlemsstater att gemensamt genomföra militära krishanteringsinsatser.
Regeringen har två riktmärken för det fördjupade säkerhetspolitiska samarbetet som nu utvecklas. Det ska leda till en bättre operativ förmåga för den gemensamma säkerhets- och försvarspolitiken och stärka sammanhållningen inom EU. För att vi ska få genomslag för vår gemensamma säkerhets- och utrikespolitik är sammanhållningen avgörande. Reaktionen på Rysslands brott mot internationella normer i giftattacken i Salisbury är ett tydligt och viktigt exempel på styrkan i ett gemensamt agerande från EU:s medlemsstater.
Sverige vill också ha nära samarbete med länder utanför EU. Vi vill ha en nära relation till Storbritannien efter brexit och välkomnar inte minst Norges ökade intresse för säkerhetspolitiska partnerskap med EU. Förbättrade europeiska förmågor skapar bättre förutsättningar för samarbete med USA, som fortsatt är en central aktör för Europas säkerhet. Samtidigt stärker EU, däribland Sverige, sitt partnerskap med Nato, som spelar en avgörande roll för säkerheten i Europa och för att upprätthålla den transatlantiska länken.
För det tredje måste EU stärka sin förmåga att gemensamt möta hot på cyberområdet. Det är positivt att EU:s medlemsstater tagit fram verktyg för att inom ramen för den gemensamma utrikes- och säkerhetspolitiken hantera angrepp och attacker inom cyberområdet. Verktygen omfattar bland annat gemensamma uttalanden och sanktionsmöjligheter mot länder som försöker genomföra cyberattacker mot EU:s medlemsstater.
Vi står inför en rad komplexa utmaningar för vår säkerhet. Det är därför helt avgörande för Sveriges trygghet att EU agerar enat och med handlingskraft. Det är grunden för regeringens engagemang i EU:s gemensamma utrikes- och säkerhetspolitik.
Margot Wallström (S)utrikesminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
