Staten bör kontrollera ålder på asylsökande.
Det finns starka skäl till att staten bör göra ålderstester för de som uppger sig vara under 18 år och söker asyl. Det skriver Staffan Danielsson, som också påpekar att denna diskussion länge tystats med hänvisningar till rasism.
Det finns journalister, till exempel på , som med emfas hävdar att det inte finns eller har funnits någon åsiktskorridor i Sverige. Ofta är dessa själva mitt i korridoren och har varit med att bygga den.
Det här är en argumenterande text med syfte att påverka. Åsikterna som uttrycks är skribentens egna.
Jag har upplevt åsiktskorridoren under huden när jag försiktigt fört fram att Sverige bör anpassa sina mer generösa asylregler i EU-riktning, till exempel genom att tillämpa åldersbedömningar som övriga EU-länder gör. Detta senare skrev jag redan i april 2012 på DN Debatt.
Precis som Jonatan Lönnqvist skriver i SvD har detta utlöst fullständigt sanslösa beskyllningar av mig som brunfärgad eller rasist, vilket naturligtvis är så långt från verkligheten som det går att komma.
Mina argument för att Migrationsverket istället för att tro på den ålder som ensamkommande uppger borde ta ansvar för att i tveksamma fall göra en seriös åldersbedömning innefattande även medicinskt test är två.
För det första bör frågan ställas; kan ett litet EU-land i längden, vid större flyktingströmmar, ha väsentligt mer generösa asylregler än övriga EU-länder, om resultat blir att höga andelar av asylsökande till EU väljer det landet? Jag bedömer inte att Sverige uthålligt klarar av att som nu ha tagit emot cirka 30 procent av alla ensamkommande asylsökande under 18 år till EU.
För det andra; det är viktigt av rättvise- och rättssäkerhetsskäl att staten kontrollerar ålder, när det är så pass stora rättighetsskillnader mellan att söka asyl som barn under 18 år eller som vuxen över 18 år. Det är alldeles uppenbart att det är frestande att som 19-21-23-åring uppge sin ålder till 17, och många gör det, oftast säkert på rekommendation av till exempel sina flyktingsmugglare.
Jag kan förstå detta. Däremot har staten då ett ansvar för att kontrollera saken. Om så knappast sker uppstår stora orättvisor mellan de som korrekt uppger sin ålder till 20 eller 22 år och därmed söker asyl som de vuxna män de är, och mellan dem som felaktigt uppger sig vara 17 och därmed beviljas asyl som barn. Det är heller inte rätt mot de barn som är 13-17 år gamla att placeras på boenden tillsammans med vuxna män över 18 år.
Av dessa två starka skäl borde Sverige i likhet med övriga EU-länder använda sig av medicinska ålderstester som en del i beslutsunderlaget för att fastställa ålder i tveksamma fall. Jag välkomnar att sex partier i Migrationsöverenskommelsen i höstas enades om att granska varför 30 procent av de ensamkommande asylsökande till EU väljer Sverige, samt att regeringen och Moderaterna uttalat förespråkar noggrannare åldersbedömningar.
Jag är starkt kritisk till Migrationsverkets underlåtenhet att ta sitt ansvar för att bestämma ålder, och till de barnläkare som regelmässigt påstår att det är typ omöjligt att med rimlig säkerhet bedöma ålder.
Genom att genomgående godta den enskildes uppgift om sin ålder torde Sverige ha fått ta emot tusentals fler ensamkommande de senaste åren vilket kostat flera miljarder kronor.
Myndigheterna tar också på sig ett stort ansvar när denna underlåtenhet naturligtvis leder till att många vuxna män placeras på samma boenden som barn under 18 år. Den personal som ska finnas på hemmen anställs för att stödja barn under 18 år. Skulle det visa sig att vuxna män tappar kontrollen och till exempel attackerar personalen med tragiska följder vilar ett tungt ansvar på de myndigheter som fastställt ålder och anställt personal.
**Staffan Danielsson (C)**riksdagsledamot.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
