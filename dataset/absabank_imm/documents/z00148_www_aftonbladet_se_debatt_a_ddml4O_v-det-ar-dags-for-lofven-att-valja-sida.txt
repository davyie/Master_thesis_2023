V: Det är dags för Löfven att välja sida.
De budgetreformer Socialdemokraterna tar åt sig äran av är lagda av Vänsterpartiet. Ändå vill de bilda regering över blockgränsen efter valet 2018. Det är något som inte stämmer.
Över helgerna har politiken gått på sparlåga. Men på partiernas Twitterkonton och Facebooksidor har ändå en del lagts ut. Inte minst handlar det om reformer och lagändringar som börjar gälla 2018. Det finns en hel del goda nyheter att ta del av, särskilt om man följer regeringens, ministrarnas och socialdemokraternas flöden.
Så fortsätter det, med goda nyheter om miljardsatsningar på förlossningsvård och psykiatri, om att cellprover för att upptäcka livmoderhalscancer nu blir avgiftsfria och att unga ska kunna ta CSN-lån för att ta körkort, och därmed enklare få jobb. Och reformerna kommer verkligen ha betydelse, för den ensamstående föräldern, för den som är sjukskriven, för den som studerar och den som är med i ett fackförbund.
Men det är något som skaver. Ingen av reformerna här ovan är nämligen föreslagna av Socialdemokraterna. Tvärtom är det reformer som Vänsterpartiet har fått kämpa för i hårda budgetförhandlingar. Det är först när de väl är genomförda som Socialdemokraterna gärna tar åt sig äran av Vänsterpartiets förslag om allt från gratis glasögon för barn till sommarlovsaktiviteter.
Det kan jag som vänsterpartist leva med, att andra kopierar ens goda idéer är ett gott tecken. Och att vara först med att föreslå viktiga reformförslag har varit vänsterns historiska roll och är det fortfarande.
Det som oroar mig är det andra budskapet Socialdemokraterna manglar ut under samma period: ”Blockpolitiken måste bort”, står det. Tidigare under året stod det ”Vi står i mitten av svensk politik” bredvid en bild på Stefan Löfven. Finansministern talar öppet om att hon hellre skulle vilja göra budgeten med borgerliga partier som Centerpartiet och Liberalerna.
Detta är två budskap, som inte kan förenas. Den vänsterpolitik som Socialdemokraterna så gärna tar åt sig äran av skulle inte bli av utan Vänsterpartiet. Centern och Liberalerna gör inte någon hemlighet av att de är emot de flesta av reformerna. Att säga till väljarna att politiken inte skulle ändras i ett samarbete med borgerliga partier är att luras.
I stället skulle det bli en politik som aktivt och medvetet ökar ojämlikheten i Sverige. När vänsterpartister får genom avgiftsfria besök i vården för de äldsta, då kräver Björklund och Lööf lägre skatt för de rikaste, marknadshyror som skulle tvinga låginkomsttagare från sina hem och sänkta löner för nyanlända och unga. Förslagen om att ta bort vinstjakten från välfärden skulle antagligen vara det första som går i papperskorgen om Löfvens dröm om att samregera med borgerliga partier blir verklighet.
Vi vet att detta är ett möjligt utfall. För Socialdemokraterna kommer makten först, de vill inte ha konflikter med storföretag och miljardärer. Just därför behövs ett starkare vänsterparti 2018. Det är enda vägen till en politik för ökad jämlikhet och en välfärd utan vinstjakt. Det är det enda säkra valet för den som inte vill att Annie Lööf och Jan Björklund ska styra Sverige.
Jonas Sjöstedt, partiledare (V).
Häng med i debatten och kommentera artikeln – följ  Debatt på Facebook.
