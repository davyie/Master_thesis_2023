Att smita från skatt – ska det finansiera hästsporten?.
Företrädare för ATG försöker lura allmänhet och beslutsfattare med argumentet att "de andra måste betala". I  själva verket vill man få riksdagen att lagstifta om rätt till skattefri vinstutdelning till ägarna, skriver Peter Alling, Kindred Group, i en replik.
Företrädare för hästsportindustrins organisationer argumenterar på SvD Debatt 25/10 för en särskild lagstadgad avgift för spelbolag som arrangerar spel på hästar. Avgiften ska bidra till att finansiera hästsporten. Skälet till att införa en sådan avgift nu anges vara att den föreslagna nya spellagstiftningen kastar hästsportens traditionella finansiering (monopol på hästvadhållning) på sophögen.
Det här är en argumenterande text med syfte att påverka. Åsikterna som uttrycks är skribentens egna.
Det kan inledningsvis anmärkas att ATG självt argumenterat för en licensordning med fri konkurrens för att på så sätt tillgodose ATG:s vision - "att bli Nordens största och mest lönsamma spelbolag verksamt på en global marknad".
Hästsporten har ett stort behov av pengar och för den som saknar närmare kunskaper om den föreslagna spellagstiftningens systematik kan därför denna avgift verka klok. Med fakta förändras dock bilden.
Staten har initierat, tillåtit och styrt monopolet på hästvadhållning sedan tidigt 1970-tal. Detta i kombination med populära produkter som V75 med mera har medfört att just monopolet på hästvadhållning inte är en chimär – det är ett kommersiellt lyckat monopol. Den föreslagna spellagstiftningen medför därför inte annat än att det formella monopolet avslutas, men det kommersiella lever kvar. Möjligheterna för andra spelbolag att konkurrera med giganten ATG blir försumbar och en tvingande avgift skulle inbringa mycket små summor till hästsporten från ATG:s konkurrenter.
Varför vill ATG då att spelbolag som anordnar vadhållning på hästsport ska betala en särskild avgift ?.
Den verkliga konsekvensen av avgiften om den förs in i det av utredningen förslagna och av ATG i övrigt gillade systemet är ju att också ATG ska åläggas betala denna särskilda avgift till hästsporten – till Svensk Travsport och Svensk Galopp.
ATG argumenterar ofta för en avgift motsvarande "internationell standard". I debattartikeln nämns Danmark som det land som nyligen föreslagit att vadhållning på hästsport ska överföras från monopol till licenser i konkurrens. En särskild avgift på 8 procent av insatserna har då föreslagits. Om motsvarande storlek på avgiften är vad den svenska hästindustrin tänker sig, innebär detta att av insatser hos ATG på totalt 13,3 miljarder SEK (2016) skulle drygt 1 miljard betalas i avgift till Svensk Travsport och Svensk Galopp som äger ATG.
Den enda effekten av avgiften skulle alltså vara att utgöra en avdragsgill kostnad för ATG som minskar de av Spellicensutredningen prognostiserade årliga statliga skatteintäkterna med 234 MSEK. Syftet med avgiften är därför att tillförsäkra Svensk Travsport och Svensk Galopp ett större (obeskattat) finansiellt utbyte av det egna spelföretaget ATG:s verksamhet.
Att lura allmänhet och beslutsfattare med argumentet "de andra måste betala" när det i själva verket handlar om att få riksdagen att lagstifta om rätt till skattefri vinstutdelning till ägarna inger inte förtroende. Kanske är det bäst att ATG får ha kvar sitt monopol på nuvarande villkor – och fortsatt styras av staten.
Peter Alling.
chef för samhällskontakter i Norden hos Kindred Group plc, med uppdrag att verka för långsiktigt hållbar reglering av spel.
Kindred Grou plc (före detta Unibet Group plc) är ett av Europas största och ledande spelbolag på internet. Bolaget grundades 1997 av Anders Ström och är idag noterat på Nasdaq Stockholm, storbolagslistan. Kindred driver 11 konsumentvarumärken och har cirka 20 miljoner kunder i Europa och Australien. I Sverige har Kindred varit känt under varumärket Unibet sedan starten.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
