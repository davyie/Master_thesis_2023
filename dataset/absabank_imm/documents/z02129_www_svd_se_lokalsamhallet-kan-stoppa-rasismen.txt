Lokalsamhället kan stoppa rasismen.
Det bästa sättet att hindra rasismens utbredning är att vi anti-rasister mobiliserar oss, visar att vi är fler och är beredda att engagera oss. Tydligast blir detta när våra egna förorter, byar eller stadsdelar blir attackerade av rasister. Lokalsamhället kan stoppa rasismen.
Det här är en argumenterande text med syfte att påverka. Åsikterna som uttrycks är skribentens egna.
Det var vad som hände i Forserum 2012 när somalier på orten började berätta om de rasistiska trakasserier de fick utstå. Den lokala samhällsföreningen samlade invånarna för att visa att Forserumsborna inte var rasister – utan tvärtom var beredda att engagera sig för ortens mångfald. Hundratals människor samlades på möten och i ett fackeltåg mot rasism 2012 och startade projekt för att öka delaktigheten i samhället.
Det var vad som hände i Kungälv efter det tragiska mordet på John Hron i mitten av 90-talet. Sedan dess har kommunen satsat 10 000 kronor per elev och år på arbetet för att stoppa framväxten av vit makt-miljö. Arbetet har varit framgångsrikt. Det finns idag inga vit makt-organisationer i Kungälv som kan rekrytera ungdomar. Det som krävdes var ett lokalsamhälle som sa ifrån och politiker som var beredda att satsa på antirasismen.
Det är också det som händer i Kärrtorp i Stockholm. Nazister och rasister har under hösten markerat sin närvaro i områdena längs tunnelbanans linje mot Bagarmossen och Skarpnäck. Snart samlades en demonstration med Kärrtorpsbor för att säga nej till nazism och rasism och ja till mångfald – men demonstranterna blev våldsamt attackerade av rasister. Dessutom misslyckades polisen i sitt uppdrag att skydda demonstrationen.
Men Kärrtorpsborna lät sig inte tystas. Tvärt om samlas vi nu till en ny manifestation. Nazistiska och rasistiska uttryck ska inte få spridas på detta sätt. Det är helt oacceptabelt att elever ska få sina skolor nerklottrade med hakkors eller att de som handlar i lokala centrum ska ha dessa hatets symboler på väggen utanför livsmedelsaffären.
I morgon söndag möter vi upp tusentals människor i Kärrtorp för att visa solidaritet med lokalsamhället. Vi står gemensamt upp mot att nazism och rasism sprids i samhället.
Skräddarsydda kurser i ämnen som intresserar och engagerar både kropp och själ.
Lokalsamhället kan stoppa rasismen och vi är som gröna politiker beredda att investera i antirasismen. I morgon är vi alla Kärrtorpsbor.
ÅSA ROMSON (MP).
språkrör.
ANDERS WALLNER (MP).
partisekreterare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
