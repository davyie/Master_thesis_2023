Moderaterna behöver ta större ansvar som arbetsgivare.
Moderata kommunalråd måste ta arbetsgivarrollen på allvar och så långt som möjligt erbjuda anställda heltidsarbete. Förutom att öka jämställdhet, gynnar det även tillväxten, skriver Moderaternas partisekreterare Sofia Arkelsten.
Genom konsekvent arbete för valfrihet och mångfald i vår gemensamt finansierade välfärd har Moderaterna genomfört viktiga reformer. De har inneburit en ökad kvalitet och större möjligheter för människor att välja själva när det gäller skola, vård och omsorg. Nu breddar vi perspektiven, tar vår roll som arbetsgivare på allvar och ser till att bli bäst på valfrihet även för välfärdens medarbetare.
Det här är en argumenterande text med syfte att påverka. Åsikterna som uttrycks är skribentens egna.
Kommuner som vill vara förebilder, föregångare och attraktiva arbetsgivare bör så långt som det är möjligt erbjuda sina anställda möjligheter till heltidsarbete. Utöver att öka jämställdheten i arbetslivet skulle det även innebära goda tillväxtmöjligheter, såväl lokalt som i hela landet. Studier visar exempelvis att EU:s tillväxt skulle kunna öka med uppemot 25–30 procent om kvinnors sysselsättningsgrad skulle stiga till samma nivå som männens. Moderaterna har i dag 93 kommunstyrelseordföranden och 9 landstingsstyrelseordföranden i landet med makt att genomföra detta.
Sverige ligger långt framme när det gäller att ge kvinnor och män lika möjligheter. Samtidigt återstår mycket för att alla ska kunna komma till sin rätt i Sverige. Lönediskriminering, olika värdering av erfarenheter och kompetens och områden på arbetsmarknaden där mångfalden lyser med sin frånvaro betyder i verkligheten att det ännu finns stora skillnader mellan mäns och kvinnors förutsättningar att kunna planera livet, nå uppsatta mål och förverkliga sina drömmar.
Men fortfarande återstår stora utmaningar, inte minst när det gäller att komma tillrätta med skilda villkor för män och kvinnor på arbetsmarknaden. Särskilt tydligt blir vad gäller arbetsförhållanden inom kommuner och landsting runtom i landet. Bättre möjligheter att få arbeta heltid är en viktig jämställdhetsfråga eftersom många kvinnor arbetar i välfärdens verksamheter.
Sveriges kommuner och landsting är på många håll den största arbetsgivaren med långt fler anställda än ortens större företag. Det är inte självklart att de är attraktiva som arbetsgivare, trots att många av framtidens arbetstillfällen finns i de verksamhetsområdena.
Våra kommuner och landsting har ett särskilt ansvar. Här har vi moderater anledning att vara självkritiska. Det kommer framöver att krävas ett tydligt idéskifte i synen på vår egen roll som arbetsgivare. Vår vision måste vara att alla som arbetar inom välfärden i de städer, kommuner och landsting där Moderaterna sitter i lokal ledningsställning ska känna sig trygga, sedda och få bästa tänkbara möjligheter att utvecklas. Vi ska vara bäst på valfrihet också för välfärdens medarbetare.
Skräddarsydda kurser i ämnen som intresserar och engagerar både kropp och själ.
I det nya kommunpolitiska program som behandlas som proposition av Moderaternas partistämma i höst tar vi ett helhetsgrepp om hur våra kommuner runtom i Sverige kan stärka arbetet för att bli attraktivare arbetsgivare. Naturligtvis ser det olika ut på olika platser. Förutsättningarna avseende demografi, resurser och andra villkor varierar kraftigt, och därmed även behoven och möjligheterna.
Samtidigt måste den gemensamma ambitionen för moderatstyrda kommuner och landsting vara att ligga i framkant när det gäller att utvecklas som arbetsgivare med bra villkor och god arbetsmiljö för de anställda. Det är en förutsättning för att såväl klara konkurrensen i framtiden och kunna locka medarbetare för att säkerställa hög kvalitet i verksamheterna. Då krävs både erbjudanden om kompetensutveckling, goda möjligheter till vidareutbildning men också att människor som nu arbetar deltid och vill arbeta mer ska få göra det.
Här finns en möjlighet att öka tillväxten, dessutom är detta är en utveckling av arbetslinjen, två tydliga utmaningar för Moderaterna under mandatperioden. Tillväxten är viktig men vi är också övertygade om att alla vinner på en ökad jämställdhet i arbetslivet. Det lägger en rättvis grund för ett samhälle som håller ihop, ökar den individuella friheten, river strukturer som skapar ofrihet och möjliggör för fler människor att komma till sin rätt.
Nu kan vi tillsammans på alla politiska nivåer ta vårt ansvar och fortsätta arbetet med att ge välfärdens medarbetare större trygghet och bättre arbetsvillkor. Min inställning är att det är Moderaterna som ska ta täten för bättre möjligheter till heltidsarbete för välfärdens medarbetare. Vi ska utveckla rollen som en god arbetsgivare för politiskt ledda verksamheter. Det är både att ta ansvar för Sverige och att bredda arbetslinjen.
SOFIA ARKELSTEN (M).
partisekreterare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
