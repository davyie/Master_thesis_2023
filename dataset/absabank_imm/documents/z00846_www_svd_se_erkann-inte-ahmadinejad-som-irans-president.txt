Erkänn inte Ahmadinejad som Irans president.
Hela världen har sett oss skandera slagord under sommaren. Iranier i Sverige, Holland, Frankrike, USA, Tyskland, Österrike och många andra länder har tagit risken att inte mer kunna återvända till sitt hemland, och gått ut i politiska manifestationer till försvar för de mänskliga rättigheterna. Om våra vänner i en diktatur vågar protestera öppet, då är det vår skyldighet att bli ett världsomspännande eko av deras kamp.
Det här är en argumenterande text med syfte att påverka. Åsikterna som uttrycks är skribentens egna.
Det vi kräver är att våra västerländska regeringar inte ska erkänna den nya regeringen, som kommit till genom valfusk och militär repression mot civilbefolkningen.
Vi vill att EU, med Sverige som ordförande, en gång för alla sätter ner foten och markerar att detta är oacceptabelt. Ahmadinejad är inte Irans president, och bör inte behandlas som det.
Europas länder anser sig inte längre vara de kolonialmakter de en gång var. EU vill gärna bära demokratins fana högt. Nu ser vi människor i tusental fängslas och torteras i Iran. Oidentifierbara lik påträffas i Teherans utkanter. Kända och okända människorättskämpar försvinner. Söndertorterade ungdomar erkänner i tv att de blivit manipulerade av BBC, att de blivit maktgalna och vänt sig emot staten för att gynna sig själva. Tjejer blir våldtagna i det ökända Evinfängelset just nu. Vi vill att EU agerar mot detta. Vi vill se världens länder, för en gångs skull, agera för det iranska folket och inte för dess bödlar!.
Om EU inte erkänner Mahmoud Ahmadinejad som Irans president, innebär det att han förlorar i legitimitet. Hans eget folk har på uppenbara sätt visat att han inte är dess president. När omvärlden säger samma sak och vägrar förhandla med honom, vägrar skaka hand och le till kamerorna, vägrar sälja teknologiska verktyg som underlättar hans förtrycksapparat, då står han ensam kvar med endast de brutala miliserna vid sin sida.
Med militärt våld kan en diktator komma långt, men utan internationellt stöd eller Irans enorma befolkning bakom sig, kan han inte bli långlivad vid makten.
Skräddarsydda kurser i ämnen som intresserar och engagerar både kropp och själ.
Vi vill säga till hela EU att människoliv väger tyngre än gynnsamma handelsvillkor. Det bor närmare 50000 Iranfödda personer i Sverige. Vi är en del av Sverige, men Sverige blir genom oss en del av Iran. Det är allas vår skyldighet att sätta stop för övergreppen. Vi, iranier som är svenskar och svenskar som är iranier, vädjar till vår regering och Carl Bildt, att inte erkänna Irans nya regering.
BAHARAN KAZEMI.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
