Ny utmaningar kräver ny politik.
REPLIK. Den akuta flyktingkrisen innebär att läget nu är ohållbart för Sveriges del. I stället för att presentera konkreta förslag för att bättre möta den akuta situationen ägnar sig Peter Eriksson (MP) åt att kritisera Moderaterna. Dessutom med en oriktig utgångspunkt.
Migrations- och integrationsutmaningarna har kraftigt förändrats sedan den tid som Eriksson blickar tillbaka till. Antalet asylsökande som kommer till Sverige är högre än någonsin tidigare. När utmaningarna förändras är det avgörande att politiken utvecklas för att kunna svara upp mot nya förutsättningar.
I Sverige i dag vittnar Migrationsverket om att boendeplatserna börjar ta slut och att handläggningstiderna kan ta upp till två år. Kommunerna signalerar i sin tur att grundläggande välfärdsåtagande inte klaras av. Samtidigt skenar kostnaderna och riskerar att öka underskotten i statens finanser. I nuvarande situation är det inte tillräckligt att som regeringen Löfven gör bara konstatera att läget är ohållbart. Nu krävs ansvarstagande och konkreta åtgärder.
Moderaterna tar situationen på stort allvar och vi arbetar för att hitta lösningar. Tillsammans med övriga i Alliansen enades vi med regeringen om ett antal insatser för att skapa ordning och reda i mottagandet och åtgärder som långsiktigt kan stärka integrationen.
Samtidigt är dessa insatser långt ifrån tillräckliga och utvecklingen har dessutom blivit än mer akut på en kort tid. Att regeringen äntligen har insett allvaret och till slut fattat beslut om införande av tillfälliga gränskontroller är positivt, men kommer utan andra åtgärder inte att skapa ordning och reda i mottagandet.
Det är viktigt att söktrycket till Sverige dämpas till förmån för de många medlemsstater i EU som idag inte behöver ta ansvar på grund av en mycket ojämn fördelning av asylsökanden. Det är nödvändigt att fler EU-länder tar sitt ansvar.
Moderaterna har föreslagit åtgärder som vi menar krävs här och nu:.
Dublin-förordningen ska upprätthållas. Asylsökanden som anländer till Sverige från andra EU-länder och som inte tidigare registrerats enligt Dublinförordningen ska nekas inresa till Sverige. Det handlar inte om att neka någon rätten att söka asyl utan att förfarandet ska ske enligt principen om första asylland. Det handlar också om en tillfällig åtgärd i ett mycket svårt läge, där det inte är rimligt att Sverige närmast ensamt får ta konsekvenserna av att Dublinförordningen idag inte följs.
Återvändandeprocessen ska skyndas på och effektiviseras. För att värna asylrätten är det avgörande att den som fått avslag också lämnar landet. Det är även själva förutsättningen för en reglerad invandring.
Sverige ska kräva lägre EU-avgift. Regeringen bör på EU-nivå driva att Sveriges avgift under följande år ska sänkas givet det stora ansvar vi tagit jämfört med många andra EU-länder.
Fler förslag kommer att krävas. Prioriterat är en harmonisering av svenska regler gentemot till exempel Tyskland för ett mer samstämmigt regelverk mot övriga EU.
Moderaternas utgångspunkt är en reglerad invandring som bygger på ordning och reda, vilket är en garant för att Sverige ska kunna ta ett långsiktigt ansvar för att hjälpa människor i nöd. I en akut situation är det inte tillräckligt att berätta hur man önskade att verkligheten såg ut. Nu krävs konkreta åtgärder för att hantera utmaningarna.
Johan Forssell.
Migrationspolitisk talesperson, Moderaterna.
