Heckscher: Förstår att Rosengren blir frustrerad.
I senaste numret av Advokatsamfundets utmärkta tidskrift betonar generalsekreteraren Anne Ramberg betydelsen av att bland annat domare och åklagare, men även advokater, ska respektera och verka för den goda rättsordningen. Det är lätt att hålla med. Advokater har som fristående aktörer utanför staten ett särskilt ansvar.
Det här är en argumenterande text med syfte att påverka. Åsikterna som uttrycks är skribentens egna.
En välvillig tolkning av advokaten Björn Rosengrens utfall mot Regeringsrätten (Brännpunkt 12 juli) skulle kunna vara att det är vad han ägnar sig åt.
Men angreppet är lite väl våldsamt för att utan vidare passa in på en sådan beskrivning. Han tar i ordentligt; rättsröta, brott mot de mänskliga rättigheterna, politrukverksamhet. Vi sätter oss över lagen och vägrar enskilda människor sin grundlagsenliga rätt. Det är inte dåligt!.
Bakgrunden är några mål i Regeringsrätten om så kallad rättsprövning. Det är, enkelt uttryckt, laglighetsprövning av vissa regeringsbeslut. Domstolen upphäver regeringens beslut om det strider mot någon rättsregel. Advokaten Rosengren har på sina klienters vägnar förlorat i Regeringsrätten. Det ena fallet rörde bygget av Botniabanan. Det ärendet har förts vidare till Europadomstolen, och jag avstår därför från att kommentera det.
Det andra fallet rörde planerna att göra det möjligt att använda Gamla skogsinstitutet i Nobelparken i Stockholm som ambassadkansli. Advokat Rosengren företrädde där ett antal närboende varav dock ingen var bosatt i någon fastighet inom planområdet, ägde någon fastighet som påverkades av planen eller på annan grund var berörd av planen annat än indirekt. Regeringsrätten fann att sökandena inte visat att regeringens beslut innefattat en prövning av deras civila rättigheter i den mening som avses i Europakonventionen och avvisade ansökningarna.
Man kan naturligtvis ha olika uppfattningar i själva sakfrågan. Men regelverket ställer tämligen höga krav för att ett projekt av aktuellt slag ska anses beröra kringboendes civila rättigheter. Det räcker knappast med att möjligheten inskränks att använda vissa promenadvägar eller att någon tvingas se en halv meter hög mur några hundra meter från sin bostad för att någons mänskliga rättigheter ska anses hotade. Advokat Rosengren tror att detta beslut innebär att en tivolianläggning eller en rockkonsertarena på granntomten inte heller skulle kunna angripas. Det är inte omöjligt att Regeringsrätten skulle göra en annan bedömning.
Skräddarsydda kurser i ämnen som intresserar och engagerar både kropp och själ.
Jag kan förstå att advokaten Rosengren blir frustrerad när han inte vinner i domstol. Men sådant händer. Och det väcker förvåning att han väljer ett så kraftigt artilleri för att leva ut sin frustration.
STEN HECKSCHER.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
