SD: Helt otillräckligt för att lösa flyktingkrisen.
Regeringen och Alliansen träffade i dag en överenskommelse om hur Sverige ska klara den allt mer kaotiska flyktingsituationen. Ökade försörjningskrav och vissa tillfälliga uppehållstillstånd är små steg i rätt riktning, men i det stora perspektivet helt otillräckliga. Övriga partier kommer även fortsättningsvis se invandring, inte bistånd som det huvudsakliga verktyget för flyktinghjälp, och så länge detta synsätt råder är ingen förbättring möjlig, snarare tvärtom, skriver Julia Kronlid (SD) och Markus Wiechel (SD).
Det är dags att svenska folket får säga sitt i en folkomröstning om invandringen.
Det här är en argumenterande text med syfte att påverka. Åsikterna som uttrycks är skribentens egna.
Vi berörs alla av bilder på barn som dör på Medelhavet, men trots medvetenheten om hänsynslösa flyktingsmugglare som sätter människors liv på spel kommer nuvarande överenskommelse fortsätta att uppmuntra till irreguljär invandring.
Flertalet som söker asyl i Sverige har redan sökt skydd i närområdet och Stefan Löfvens hälsning till dem är att om de har råd att betala flyktingsmugglare så utlovar Löven både guld och gröna skogar, medan de som stannar överges. Att Löfven inte berättar sanningen att den verklighet som väntar i Sverige är tältläger i snö och kyla visar att dagens flyktingpolitik mer bygger på hyckleri och dubbelmoral än empati och en vilja att hjälpa på riktigt.
Det är naturligtvis smickrande att överenskommelsen tar efter Sverigedemokraternas förslag på att öka antalet kvotflyktingar genom UNHCR eftersom det riktar sig till de mest utsatta. Om ambitionen är att övergå från livsfarliga irreguljära vägar till säkra lagliga blir det dock totalt verkningslöst om de irreguljära vägarna fortsatt prioriteras och inte stoppas genom gränskontroller.
**Vi har varit på plats **i både Jordanien, Libanon och Turkiet och sett UNHCR:s arbete, vi vet att samma summa till UNHCR kan hjälpa långt fler flyktingar än vad som någonsin är möjligt i Sverige.
Enligt UNHCR har över fyra miljoner människor tvingats fly från Syrien till närliggande länder, därtill kommer att över sju miljoner syrier för närvarande är internflyktingar och att runt tolv miljoner, över hälften av landets befolkning är i behöv av humanitär hjälp. I grannlandet Irak har två miljoner människor tvingats lämna sina hem och befinner sig på flykt i och utanför landet.
Skräddarsydda kurser i ämnen som intresserar och engagerar både kropp och själ.
**Samtidigt som UNHCR **är starkt underfinansierade och World Food Program på vissa platser tvingas avluta eller reducera sina matprogram väljer regeringen att ta åtta miljarder från biståndet för att finansiera flyktingmottagning i Sverige och Löfven har aviserat att ytterligare medel kan tas från biståndet. Dagens löfte från regeringen om 25 miljoner till WFP och katastroffonden vardera är i sammanhanget inget mer än ett hån, summan vittnar om total brist på insikt. Samtidigt utlovas 10 miljarder till svenska kommuner. Ska flyktingbarn behöva riskera livet och resa till Sverige för att få mat? Detta är en felprioritering av historiska mått.
Sverigedemokraterna avsätter därför nio miljarder mer än regeringen till flyktinghjälp i krisens närområde genom bland annat UNHCR, inklusive tre miljarder till WFP vilket skulle täcka deras nuvarande nödförfrågan, vi skulle dessutom kunna bidra till världsbanken för att långsiktigt stödja flyktingmottagande i krisens närområde, ge tusentals barn skolgång, utbildning till vuxna och mycket mer därtill.
**Pengarna frigör vi **genom att dels renodla biståndet från stora avräkningar för flyktingmottagande, dels genom omprioriteringar. Exempelvis minskar vi reformsamarbetet i Östeuropa eftersom dessa länder redan får höga EU-bidrag, vi minskar även det generella budgetstödet och liknande bistånd eftersom pengarna går rakt in i mottagarens statskassa och riskerar att försvinna i korruption.
Det långsiktiga demokratibiståndet är ett av de större områdena i regeringens biståndsbudget med anslag på över 5 miljarder 2014. Så länge extrem fattigdom och en stor flyktingkris pågår anser vi det inte vara prioriterat att exempelvis lära Kosovo om fastighetsskatt.
Långsiktigt vill vi se ett bistånd som skapar förutsättningar för människor i fattigdom och förtryck att förbättra sina levnadsvillkor utifrån deras grundläggande behov i den omedelbara vardagen exempelvis genom ökad tillgång till vatten och sanitet, för att göra detta lägger vi i år 515 miljoner mer än regeringen på biståndet.
Det är dags att svenska folket får säga sitt i en folkomröstning om invandringen, för en ansvarsfull, kontrollerad invandringspolitik och human flyktingpolitik.
Julia Kronlid.
utrikes- och biståndspolitisk talesperson SD.
Markus Wiechel.
migrationspolitisk talesperson SD.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
