AD gör det fritt fram
att begära drogtester.
Ska våra arbetsgivares kunder ha rätt att begära medicinska tester och utdrag ur belastningsregistret på oss? Det kan bli konsekvenserna av en dom i arbetsdomstolen tidigare i veckan, skriver Lars Lindgren, Transportarbetarförbundet.
Arbetsdomstolens dom är ett oerhört olyckligt slag mot hela den svenska arbetskraften.Lars Lindgren.
Det här är en argumenterande text med syfte att påverka. Åsikterna som uttrycks är skribentens egna.
Att arbetsgivare har rätt till vissa tester och kontroller av sina anställda är inget nytt. Det har fack och arbetsgivare förhandlat och kommit överens om. Så länge det rör sig om rimliga tester har det rått samförstånd. Men efter domen i arbetsdomstolen där Transport förlorade målet om alkotester vid företaget Ferruform är manegen krattad för ytterligare inskränkningar i arbetstagarnas personliga integritet. Ferruform fick rätt att alkotesta sin transportörs anställda.
Arbetsgivarens kund, alltså tredje part, kliver in och dikterar villkoren mellan arbetsgivare och anställda. Effekten blir att det givande och effektiva nykterhetsarbete som bedrivits gemensamt mellan fack och arbetsgivare blir meningslöst i upphandlade branscher.
Detta är naturligtvis helt oacceptabelt. Domstolen var heller inte enig.
I det här fallet rörde det sig om alkotester för lastbilsförare som körde bilar utrustade med alkolås. Det innebär att en chaufför, utöver det obligatoriska testet för att få starta sitt fordon, kan testas uppåt 10 gånger under sin arbetsdag. Ett förnedrande misstänkliggörande som få andra yrkesgrupper skulle acceptera.
Är nästa steg att transportköparna ska få rätt att begära in utdrag ur belastningsregistret för sin transportörs förare? Blodprov? Det här är en mycket olycklig utveckling.
Effekten blir att det givande och effektiva nykterhetsarbete som bedrivits gemensamt mellan fack och arbetsgivare blir meningslöst. Vi oroar oss för hur långt arbetsdomstolen menar att tredje part har rätt att gå.
I en tid då regeringen pressar polisen att utföra id-kontroller baserade på hudfärg är det extra viktigt att vi slår vakt om den personliga integriteten och vår värdighet som individer. Arbetsdomstolens dom är ett oerhört olyckligt slag mot hela den svenska arbetskraften.
LARS LINDGREN.
förbundsordförande Svenska Transportarbetareförbundet.
Bakgrund: Arbetsdomstolens beslut gäller en tvist mellan Transport och företaget DHL. Den viktigaste aktören i tvisten är dock en annan: Scanias dotterföretag Ferruform i Luleå. Företaget omfattas av Scanias drogpolicy vilket bland annat innebär att chaufförer som kör godstransporter till och från Ferruform kan utsättas för slumpvisa alkotester.
DHL accepterade villkoren, med motiveringen att de annars kunde förlora uppdraget, och beordrade de anställda chaufförerna att underkasta sig testen.
Orsaken till att Transport motsätter sig den ordningen är inte att förbundet är emot alkotester. Tvärt om har vi, i brist på tydlig lagstiftning, tecknat kollektivavtal som reglerar hur exempelvis drog- och alkoholtester ska gå till för att säkerställa såväl kvalitetskrav som den personliga integriteten.
Källa: Transportarbetarförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
