Utpressningen långt
värre än fälld budget.
Samtliga politiska krafter som värnar öppenheten mot omvärlden borde vara oroade och fundera över lösningar, skriver Magda Rasmusson, språkrör Grön ungdom.
Samtliga politiska krafter som värnar öppenheten mot omvärlden borde därför vara oroade och fundera över lösningar.Magda Rasmusson.
Det här är en argumenterande text med syfte att påverka. Åsikterna som uttrycks är skribentens egna.
Sverigedemokraternas besked att utpressa alla kommande regeringar för att få till stånd minskad invandring öppnar upp ett helt nytt läge i svensk politik. Frågan är betydligt större än att regeringen vill ha igenom sin budget utan berör nu samtliga partier som aspirerar på att ha regeringsmakt utan att behöva anpassa sig till SD:s politik. Det enda vi kan vara säkra på är att vilken väg framåt vi väljer i dag kommer påverka svensk politik under lång tid framöver.
**Ska landet **någonsin kunna regeras av en minoritetsregering igen? Den frågan är relevant att ställa efter gårdagens besked från Sverigedemokraterna om att de kommer fälla varenda regeringsbudget som inte minskar invandringen. I ett slag är den politiska och medmänskliga krisen större än att just den nuvarande regeringen riskerar att fällas. Samtliga politiska krafter som värnar öppenheten mot omvärlden borde därför vara oroade och fundera över lösningar.
I stället riskerar den politiska spelplanen reduceras till en lekstuga. På ena sidan rödgröna som beskyller Alliansen för att vilja regera med Sverigedemokraterna, något det finns få belägg för även om de måste kunna svara på hur detta ska undvikas i praktiken. På andra sidan Alliansföreträdare som skyller situationen på att de rödgröna inte var förberedda inför valet. Vad de missar är att Sverigedemokraterna hade fällt även deras regering hur förberedd och färdigförhandlad den än må ha varit, enligt devisen att hålla budgetordningen i gisslan till dess att minskad invandring kan tvingas igenom.
**I praktiken innebär **det nya beskedet att så länge vi inte har en regering som samlar en majoritet i riksdagen eller samarbetar med andra partier kommer Sverigedemokraterna styra Sveriges framtid likt en marionettdocka. Alternativet är att närma sig Sverigedemokraternas politik. Trots att det vore politiskt omöjligt i dag riskerar partiernas benhårda övertygelser i frågan att urholkas vartefter lusten att regera och driva politik pockar på. Är en situation där incitamenten är starka inför att anpassa sig efter Sverigedemokraternas politik önskvärd?.
Samtliga som värnar möjligheten för en regering att få igenom sin budget utan att minska invandringen måste ta sig en rejäl funderare, om inte för att rädda den rödgröna budgeten så för att rädda möjligheten för någon typ av regering i framtiden att bedriva politik. Detta bör ske förr snarare än senare. Risken annars är att förtroendet för politiken urholkas när spelteorier får ersätta diskussionen om vilket samhälle vi vill ha.
Framför allt vore breda samarbeten att föredra. Detta är inte samma sak som att kräva av Allianspartier att lägga sig platta bara för att "ta ansvar". I en förhandling måste man givetvis både ge och ta. Blockpolitiken kommer med största sannolikhet inte kunna fungera som den ser ut i dag.
Extra val kan såklart bli en realitet. Men det löser inte problemet så länge inget block samlar egen majoritet vilket framstår som avlägset i dag. Och då är vi tillbaka på ruta ett igen med ett rasistiskt parti som kommer göra allt i sin makt att plocka russinen, som i samtliga fall kommer bestå av att bygga murar mot omvärlden, ur kakan.
Situationen är nog långt ifrån en dröm för någon. Men om vi inte vill öppna upp för något mycket obehagligt, nämligen att Sverigedemokraterna två gånger per år får leka drama queens med svensk demokrati som insats, måste vi våga tänka nytt och komma framåt. Annars kan vi vakna upp i en morgondag som är en mardröm – på riktigt.
MAGDA RASMUSSON.
språkrör.
Grön ungdom.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
