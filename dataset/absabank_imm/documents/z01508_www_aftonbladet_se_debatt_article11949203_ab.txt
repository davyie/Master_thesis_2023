Ta ansvar för den långsiktiga folkhälsan.
Just nu ligger jag hemma med svininfluensan, även kallad ”den nya influensan”. Det innebär att jag, i likhet med så gott som alla drabbade svenskar, tillbringar dagarna med att äta glass och titta på " Seinfeld". Åtgärder vidtas för att hindra fortsatt spridning av smittan, men vare sig vi massmedicinerar hela landet eller ej kommer gissningsvis ett litet antal personer stryka med. Som under en helt vanlig influensasäsong, med andra ord.
Att svininfluensan inte är det dödshot som vi först trodde hindrar inte folk från att gå man ur huse och panikhamstra Tamiflu, som inte vaccinerar mot smittan utan enbart lindrar eventuella symptom. Trots restriktioner från Apoteket har svenska läkare i år skrivit ut medicinen i en tiofaldigad omfattning jämfört med samma period i fjol. Men influensaviruset H1N1 har i årsfärska europeiska mätningar visat sig ha en tamifluresistens på 98 procent, en ökning med 73 procentenheter sedan förra säsongen. Lika illavarslande är faktumet att utskrivningen av antibiotika till barn har ökat med 17%, trots globala larm om ökad resistens.
Varför skriver man då ut ett i princip kontraproduktivt läkemedel? En inte helt långsökt teori är att det kan härledas till de uppmärksammade snabbhetsbonusarna, som uppmuntrar läkare att hinna med ett maximalt antal patienter på så kort tid som möjligt. Som så ofta i Alliansens Sverige får hållbarhet vika åt sidan för snabba lösningar. Det är mer lukrativt att snabbt skriva ut läkemedel till en stressad flerbarnsförälder än att ta en diskussion med denne, och i och med Vårdval Stockholm är ökad omsättning en avgörande angelägenhet för länets allmänkliniker.
Att moderaterna, även kallat ”det nya arbetarpartiet”, prioriterar hypokondriska lattemammor framför bekämpandet av läkemedelsresistens ligger säkerligen i linje med deras kortsiktiga mål att effektivisera företaget Sverige, men att den gemensamt finansierade välfärden premierar Jerry Seinfelds renlighetsmani på bekostnad av hållbar utveckling är ett problem som inte får ignoreras. Mot det hjälper ingen konkurrenskraftighet – eller Tamiflu – i världen.
Det är dags för Alliansen att ta sitt ansvar för den långsiktiga folkhälsan. Svininfluensan är ett faktum vare sig vi vill det eller inte, men man bör fråga sig vad som är värst – att alla dagisbarn i Danderyd snörvlar i en vecka, eller ett framtida scenario där inte ens Seinfelds neuroser är obefogade.
Rebecka Ahlberg.
