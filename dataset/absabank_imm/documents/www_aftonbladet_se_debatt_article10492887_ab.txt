Vpk:s agerande – inte (v)år skam.
Vi är unga vänsterpartister som gått med i partiet under 1990- och 2000-talen. Vi är barn av 70-talets vänstervåg, då den offentliga sektorn i Sverige byggdes ut, barnen fick dagisplatser och kvinnor fick rättigheter. Vi var barn under 1980-talets nyliberala våg då högern slog tillbaka och ”satsa på dig själv” blev ett slagord i tiden.
Vid början av 1990-talet satt vi i utarmade skolor med inaktuella böcker, stressade lärare och obefintlig elevvård. Vi sökte jobb på en arbetsmarknad som inte hade plats för oss och sökte bostäder på en marknad där den som saknar eget kapital är hänvisad till överprissatta andra- och tredjehandskontrakt.
Vi har sett orättvisorna öka under vårt tidiga vuxenliv, med allt djupare klass-klyftor, arbetslöshet och ständiga försämringar i välfärden. Vi har sett rasism och främlingsfientlighet blomma upp i den raserade trygghetens spår.
I dag är kalla kriget över och den skräckinjagande terrorbalans som kastade skuggor över vår uppväxt är inte längre aktuell. I stället ser vi helt andra hot: globaliseringen av ekonomin minskar inflytandet från folkvalda regeringar, fackförbund och andra folkliga rörelser.
USA:s ”krig mot terrorismen” har lett till en folkrättsvidrig ockupation av Irak. Israel reser en mur runt de ockuperade palestinska områdena och intensifierar sin militära krigföring i området.
Det vi vill med vårt politiska engagemang är att vända den här utvecklingen. Vi vill se ett rättvist och solidariskt samhälle där alla människor ges lika möjligheter.
Vad vi i stället ständigt får syssla med är att be om ursäkt för, förklara och ta avstånd från dåvarande vpk:s agerande under kalla kriget, som tog slut innan vi blev röstberättigade. Vi förväntas ta ansvar för vad gubbar gjorde på sovjetiska partikongresser medan vi samlade smurfar och gick på skoldanser.
Vi får dessutom höra före detta medlemmar i vårt parti – som själva var aktiva under 70- och 80-talen – tala om den skam och skuld partiet borde känna för historien. Var så goda och skäms, alla som förtjänar det!.
Men den politiska debatten får inte överskuggas av historien. Vi begär inte att unga centerpartister ska ta avstånd från sina föregångares antisemitiska partiprogram och samröre med nazismen. Vi begär inte heller att unga moderater ska förklara varför deras parti en gång motsatte bojkotten av Sydafrika under apartheid, eller att unga socialdemokrater ska bära hundhuvudet för IB:s aktiviteter. Dessa och andra gamla lik ska, precis som vänsterpartiets, granskas och skildras för att undvika upprepningar av historien.
Våra slutsatser av historien är solklara: demokrati, öppenhet och det goda argumentets kraft måste vara grundbulten för en modern socialistisk politik. Vänsterpartisters viktiga arbete i lokalföreningar, parlamentariska församlingar och internationella nätverk förtjänar att bedömas på egna meriter.
Lars Ohly är ingen Stalin in spe. Det är det nog heller ingen som på allvar tror. Däremot har vi en radikal socialistisk och feministisk vision om ett jämlikt och solidariskt samhälle. Det är nog så provokativt och utmanande, men den fajten tar vi gärna med våra politiska motståndare.
Sara Herlitz (Göteborg), Stefan Konradsson (Östersund), Moa Elf Karlén (Täby), Kristoffer Housset (Täby), Roger Svensson (Sundbyberg), Klara Simm (Gävle), Emma Jones (Rinkeby), John Hörnquist (Stockholm), Johan Jonsson (Östersund), Åsa Brunius (Nacka), Veronica Ekström (Stockholm), Emil Lindahl Persson (Stockholm), Jenny Lindahl Persson (Stockholm), Clara N Averbo (Umeå).
