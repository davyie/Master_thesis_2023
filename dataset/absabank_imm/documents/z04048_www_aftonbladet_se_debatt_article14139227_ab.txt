Vi tar kampen mot rasister och homofober.
Under en följd av år har ojämlikheten i Sverige ökat. Mitt nyårslöfte blir därför att jag kommer att kämpa ännu hårdare för ett rättvist och solidariskt samhälle. Och att försöka övertyga så många som möjligt att göra gemensam sak med mig.
Jag lovar att jag kommer att arbeta för att en bred antirasistisk rörelse tar fajten mot rasisterna även nästa år. 2011 var ett år då hatkulturens inflytande fick sina värsta konsekvenser i ett terrordåd som drabbade unga norska antirasister. Vi har sett intoleransen och fördomarna breda ut sig och främlingsfientliga krafter synas mer. 2012 sätter vi stopp för rasism, främlingsfientlighet och homofobi.
Jag lovar också att jag nästa år kommer att fortsätta kämpa för att människor med intellektuella och fysiska funktionshinder ska få rätt till full delaktighet i samhället. Jag vill att regeringen visar upp en genomförandeplan för hur Sverige ska leva upp till FN:s konvention om rättigheter för personer med funktionsnedsättning. Jag kräver att arbetet för tillgänglighet intensifieras och att funktionsnedsättning införs som diskrimineringsgrund i lagstiftningen.
Jag tänker inte stillatigande se på den utveckling som innebär att kvinnors makt, frihet och inkomster minskar. Det är ett löfte. Dessutom kommer jag att arbeta ännu hårdare för att bekämpa privat vinstintresse i välfärden. Det finns saker som tjänar på att vi tar ansvar gemensamt. 2012 är det dags att på allvar stå för orden ”av var och en efter förmåga, åt var och en efter behov”.
Lars Ohly.
