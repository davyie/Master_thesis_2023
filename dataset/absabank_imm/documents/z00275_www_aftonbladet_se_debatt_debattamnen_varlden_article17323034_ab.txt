I Iran är hijab ett tecken på förtryck.
I en debattartikel i  öppnar Eli Göndör möjligheten för hijab att vara en symbol för motstånd mot förtryck. Han nämner flera exempel från islamiska länder om hur hijab använts som en symbol mot förtryck. Åtminstone i fallet Iran är det som Göndör skriver, en sanning med modifikation. Faktum är att i dagens Mellanöstern lever mer än 100 miljoner människor under lagar där det är obligatoriskt för kvinnor att bära slöja. I Iran är straffet för att inte bära hijab eller att bära det på fel sätt, 70 piskrapp eller 60 dagar i fängelse.
I stora delar av den islamiska världen finns det ett strukturellt förtryck som tvingar kvinnor att bära hijab. Reaktionen från organisationer som Femen som tar av sig kläderna helt och hållet är en reaktion mot just detta strukturella förtryck, som ofta manifesterar sig våldsamt.
Misshandeln av en kvinna med hijab i Farsta är högst beklagligt och visar kanske till och med på en farlig utveckling i Sverige. Detta är dock först och främst en våldsam handling som ska fördömas å det starkaste. Om polisen kommer fram till att hon misshandlades på grund av att hon bar slöja så är detta till och med en motbjudande, rasistisk handling. Men att från detta och några historiska fall dra slutsatsen att hijab kan fungera som en symbol mot förtryck är långsökt, populistiskt och ett hån mot alla de kvinnor som med våld har tvingats på slöjan. Faktum är att för många kvinnor i världen är det en frihetshandling att ta av sig slöjan.
Islamiska aktörer som Hamas, Hezbollah och regimen i Iran vill att hijab ska bli en symbol för motstånd. Men detta är inte en del av en feministisk eller frihetlig agenda, utan det är en del av en agenda där man vill popularisera islamiska samhällen.
I den värld vi lever i med all strukturell och statlig förtryck som tvingar kvinnor att bära hijab så kan inte hijab vara en symbol mot förtryck. Man ska kunna bära de kläder man vill bära men många kvinnor i världen kan inte göra detta på grund av att dem är tvungna att bära hijab.
”Föreningen för Demokrati i Iran” accepterar inte rasism men vi accepterar heller inte osynliggörandet av de iranska kvinnor som tvingas bära hijab varje dag.
Ardavan Khoshnood, Ordförande Föreningen för Demokrati i Iran.
Nima Gholam Ali Pour, Generalsekreterare Föreningen för Demokrati i Iran.
