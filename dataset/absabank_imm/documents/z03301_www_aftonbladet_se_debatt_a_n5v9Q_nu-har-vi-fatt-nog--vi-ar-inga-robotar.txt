Nu har vi fått nog – vi är inga robotar .
Vår arbetsgivare vill veta om vi är med i facket eller inte – och om vi är det – i vilket fackförbund. Frågan fick vi via mejl i veckan och bakgrunden är att Hotell- och restaurangfacket har varslat om strejk efter att förhandlingarna mot vårt företag, Casino Cosmopol och deras arbetsgivarorganisation Almega, brutit samman.
Det tog stopp när det kom till löneökningarna. Samma löneökningar och samma låglönesatsning som alla andra redan fått i avtalsrörelsen.
Nu står vi inför en konflikt med start den 20 oktober på kasinot i Malmö, precis lagom till fredagens pokerturnering. Och sedan, om det inte löst sig till dess, också på övriga tre kasinon inför löningshelgen den 27 oktober. Potentiella miljonförluster för Casino Cosmopol, dagligen. Och allt helt i onödan.
För små löneökningar på små löner, i ett dotterbolag till statliga Svenska Spel med en omsättning på flera miljarder årligen, borde rimligtvis vara en skapligt lättlöst fråga. Men i stället för att komma överens verkar Casino Cosmopol ha gjort det till en principfråga att säga nej tills vi går med på försämringar av våra arbetsvillkor som motprestation. Helst ska vi vara flexibla robotar och inte människor. Allt för verksamheten.
Vi vill på detta enkla sätt dela med oss av hur det är att arbeta på Casino Cosmopol. Vår arbetsvardag är både dräglig och stundtals rolig. Men det är inte tack vare vår arbetsgivare. Att vi över huvud taget stannar kvar i bolaget är för arbetskamraterna.
Vi har alla arbetat på Casino Cosmopol i åratal och bland arbetskamraterna har vi funnit vänner för livet, kärlekar som kommit och gått och nya familjer. Vi har rest tillsammans, upplevt äventyr och delat sorger och framgångar. Vi känner sammanhållning och kamratskap. Och det är tur, för vårt arbete är hårt. Vi arbetar långa arbetspass, nästan uteslutande natt, och förväntas hålla en servicenivå över det normala. Vilket vi gör, för att vi är proffs på vad vi gör.
Vår arbetsgivare, däremot, är inte lika proffsig. Vissa avdelningar är så underbemannade att folk går på knäna.
Befattningshavare envisas med att kalla vårt kollektivavtal för en ”rådgivande guide”.
Genom åren har anställda flera gånger upplevt sig trakasserade och mobbade av chefer, ofta med rasism och sexism som grund och alltid utan att någon faktiskt tar ansvar i slutändan. Bolaget måste spenderat minst en skog på att skriva ut varningar för det ena och det andra och anställda kan kallas in på möten utan facklig representation.
Skyddsombud körs över av inkompetenta ledningar och anställda slutar (inte konstigt) i högre utsträckning än i restaurangbranschen. De som protesterar eller går fram med krav om bättre villkor och bättre arbetsmiljö blir obekväma och hårt ansatta.
När det nu börjar närma sig en strejk förbjuds fackliga företrädare att informera om den på arbetsplatsen, samtidigt som Casino Cosmopols ledning börjar kartlägga hur organiserade vi anställda är. Man förbereder sig för konflikt.
Det är givetvis livsnödvändigt att vara med i facket på en sådan här arbetsplats. I slutändan är vi inte mer än siffror och minustecken i budget, ändå, tydligen.
Inte för att vi egentligen behöver svara i och med att vi har en stark föreningsrätt i Sverige som särskilt den här arbetsgivaren borde veta bättre än att kränka. Men ja. Vi är organiserade.
Och vi har fått nog. En del av oss har redan sagt upp oss och för resten blev detta droppen som fick bägaren att rinna över. Våra uppsägningar kommer. Men först: en redig strejk om det krävs.
Personal på Casino Cosmopol:.
Jenny Bengtsson, casino hostRoger Alis, inspector dealer Oliver Meyner, ordningsvakt Michael Kvist, casino host Laila Hawaszadeh, dealer Anna Larsson, dealer  Fredrik Månsson, inspector dealer Daniel Mattisson, casino host Sarah Bylund, dealer.
Häng med i debatten och kommentera artikeln – följ  Debatt på Facebook.
