Sänkta chefslöner ger oss inte de ledare vi behöver.
I det tysta, långt från tidningsrubrikerna, kämpar Sveriges 500 000 chefer varje dag på tusentals arbetsplatser. Att hålla hjulen rullande i verksamheter hotade av åtstramningar och neddragningar sätter verkligen ledarskapet på prov.
Därför blir jag mörkrädd när jag ser Anders Örtenblads inlägg (26 maj) om chefers löner. Att beskriva Sveriges chefer som maktgalna och statuskåta girigbukar är att ge en direkt felaktig bild av verkligheten.
Ledarnas chefsbarometer visar att sex av tio chefer drivs av möjligheten att påverka verksamheten och lika många säger att det är viktigt att skapa resultat.
Det är dags att sluta demonisera chefsyrket! Jag är trött på fördomarna om chefer. Och blir oroad av att Anders Örtenblad, som själv föreläser om ledarskap, i stället verkar vilja befästa dem.
Han har dessutom fel om att chefer inte har och tar ett större ansvar än andra. Alla chefer – oavsett nivå – är nyckelpersoner för verksamheten och har i allra högsta grad ansvar för medarbetare, resultat och framför allt för verksamhetens utveckling. Dessutom har chefer ansvar i strikt juridisk mening, till exempel enligt arbetsmiljölagstiftningen. Ett ansvar som de facto utkrävs när något hänt.
En av åtta som jobbar är chef. Och de har inga miljonlöner. En svensk chef tjänar i genomsnitt 34 100 kronor i månaden inklusive förmåner och rörliga lönedelar. Så problemet är inte, som Anders Örtenblad skriver, ett högt löneläge för Sveriges chefer – tvärtom.
Det stora problemet är i stället att svenska arbetsgivare riskerar att stå utan kandidater till de många lediga chefsjobben när konjunkturen vänder.
Stora pensionsavgångar gör att erfarna chefer försvinner. Och kön för att ersätta dem är inte tillräckligt lång!.
Om vi ska få rätt människor, de som vill att både verksamheten och medarbetarna ska utvecklas, att söka sig till chefsjobben behöver villkoren för Sveriges chefer förbättras och chefsrollen moderniseras.
Att sänka lönen kommer aldrig att ge Sverige de ledare vi så gärna vill ha och så väl behöver!.
Annika Elias, ordförande i Sveriges cheforganisation Ledarna.
