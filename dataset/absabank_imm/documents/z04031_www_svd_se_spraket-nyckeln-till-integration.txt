Språket nyckeln till integration.
Sveriges välstånd grundas i hög grad på en historisk öppenhet mot människor från andra länder, kulturer och religioner. Denna tradition är något Moderaterna vill bygga vidare på och vi lägger nu förslag för att underlätta både studier och arbete för utrikes födda, skriver Elisabeth Svantesson (M).
Socialdemokraterna blundar konsekvent för att integrationsfrågorna är centrala i arbetsmarknadspolitiken.Elisabeth Svantesson.
Det här är en argumenterande text med syfte att påverka. Åsikterna som uttrycks är skribentens egna.
Integrationsutmaningarna i Sverige är stora och kräver ständig förnyelse av politiken men först och främst handling. Att människor – av olika anledningar – väljer att bosätta sig i Sverige är positivt. Men det ställer också krav på en fungerande integrationspolitik. Det är främst genom att stärka utrikes födda personers språkkunskaper och jobbchanser som integrationen långsiktigt kan fungera bättre. Medan Socialdemokraterna tiger i frågan och Sverigedemokraterna skuldbelägger invandrarna föreslår Moderaterna nu flera konkreta åtgärder på dessa områden.
Det är ett faktum att arbetslösheten inte är jämnt fördelad i befolkningen. Den riktigt bekymmersamma arbetslösheten är koncentrerad till vissa grupper och en av dem är utrikes födda. Situationen är svårast för personer som har vistats kort tid i Sverige, för dem med kort utbildning, för kvinnor samt för dem med utomeuropeisk bakgrund. Att många av de människor som kommer hit och som saknar språk och nätverk har svårare att etablera sig på arbetsmarknaden är inte konstigt. Men det är här – under en nyanländs första år i Sverige – som integrationspolitiken bland annat måste bistå med verktyg så att etableringen in på arbetsmarknaden kan påskyndas.
Jämfört med 2006 är 170000 fler utrikes födda sysselsatta i dag i Sverige – detta trots den ekonomiska kris som slagit hårt mot Europa och i viss mån även mot Sverige. Det visar att jobb växer fram på svensk arbetsmarknad även i tuffa tider. Samtidigt är Sverige det EU-land som har det största sysselsättningsgapet mellan egna medborgare och personer som har medborgarskap utanför EU. Det betyder att vi har mycket kvar att göra när det gäller att underlätta för människor som kommer hit från andra länder att ta sig in på arbetsmarknaden; vi måste sätta jobben i tydligt fokus för integrationen.
Därför vill vi moderater utvidga instegsjobben, som man i dag har rätt till när man läser svenska för invandrare (SFI), till att även omfatta Komvux. Detta underlättar kombination av studier och arbete. Vi vill också stärka kopplingen mellan SFI och arbete genom att knyta ett anordnarbidrag till arbetsgivare som erbjuder SFI-studenter arbete. Kvaliteten i SFI måste fortsätta att förbättras, förslagsvis genom att möjliggöra för fler utförare och ett mer resultatbaserat ersättningssystem. Vi vill även förlänga provanställningstiden från sex till tolv månader för att öka efterfrågan på arbetskraft med liten arbetslivserfarenhet. Detta kombinerat med förtydligade villkor för anhöriginvandring och en förstärkt arbetslinje i försörjningsstödet är viktiga delar i en förbättrad integration.
Dessa förslag sänker trösklarna in på arbetsmarknaden och vässar etableringsinsatserna så att arbetsmarknadsinträdet för nyanlända påskyndas.
Skräddarsydda kurser i ämnen som intresserar och engagerar både kropp och själ.
Nyckeln till en lyckad integration och minskat sysselsättningsglapp är i mångt och mycket språket. Samhället måste därför intensifiera ansträngningarna för att bristande kunskaper i svenska inte ska gå i arv. Därför vill vi nu lyfta skolor i utsatta områden genom att tillföra extra resurser, bland annat genom extra stöd till lärarna. Samtidigt vill vi utöka undervisningstiden i svenska för att lyfta alla elevers språkkunskaper.
Kraven är tuffa på barn och ungdomar som kommer hit från andra länder – inte sällan från krig, förtryck och med familjeuppbrott som följd. Man förväntas skolas in snabbt och hänga med i den svenska skolan. Mer måste göras för att underlätta för dessa elever. För att de elever som kommer till Sverige under skoltiden ska kunna fullgöra sin grundskoleutbildning bör en utökad skolplikt övervägas. Det bör också prövas vilket utökat stöd som kan riktas till elever som kommer in senare i skolgången – det kan handla om utökad undervisningstid eller mer individuellt stöd.
Socialdemokraterna blundar konsekvent för att integrationsfrågorna är centrala i arbetsmarknadspolitiken – i partiprogrammet nämndes ordet integration en gång och att förvänta sig konkreta förslag i höstens skuggbudget är nog att hoppas på för mycket. Att Socialdemokraterna har blivit ett parti som saknar idéer och förslag på integrationsområdet visar att de går i otakt med väljarna och samhällsutvecklingen.
Sveriges välstånd grundas i hög grad på en historisk öppenhet mot människor från andra länder, kulturer och religioner. Denna tradition är något Moderaterna vill bygga vidare på – och genom att se utmaningarna kan vi därför fortsätta att utveckla en långsiktigt hållbar integrationspolitik. Så möjliggör vi för fler att komma till Sverige och starta ett nytt liv här. Så minskar vi sysselsättningsgapet och så stärker vi Sveriges konkurrenskraft och vår gemensamma välfärd.
ELISABETH SVANTESSON (M).
ordförande i riksdagens arbetsmarknadsutskott.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
