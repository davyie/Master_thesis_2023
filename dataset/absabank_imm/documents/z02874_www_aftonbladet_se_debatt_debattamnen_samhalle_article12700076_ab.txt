Guillou: Säpo tar inga USA-spioner.
Säpochefen Anders Danielsson anvisar två möjligheter att tolka det jag skrev, att jag antingen är korkad eller lögnaktig. Så diskuterar man när man är arg. Det är sällan klokt. För i sak är vi överens. Säpo har mycket riktigt en särskild avdelning som ansvarar för kontakterna med främmande makter, ett eget utrikes förbindelsekontor. Det är en god ordning, det är lagligt reglerat, där finns en inbyggd kontrollmekanism. Och mot denna påstått hemliga ordning har jag inga invändningar. Det är Säpos egna ”diplomater” som snackar med främmande makt. Därför är det uppseendeväckande konstigt att USA:s ambassad klassificerar en tjänsteman på en helt annan avdelning, Malena Rembe, som ”skyddad källa”, det vill säga amerikansk agent. Jag skrev att detta var ”närmast fantastiskt”, jag tillät mig till och med att skämta om saken.
Jag kritiserade inte Säpo för denna skandal, utan självsvåldiga tjänstemän på UD och justitiedepartementet, som genom att uppsåtligen gå bakom ryggen på riksdagen skapat en juridisk gråzon och därmed också hönshus i stället för reglerad ordning.
På en punkt hade jag visserligen lite kritik mot systemet som kan innefatta Säpo. Nämligen att Säpo synbarligen inte, till skillnad från Anders Danielssons försäkran i sitt inlägg, ”tar uppdraget att bekämpa olovlig underrättelseverksamhet på största allvar”. Ty aldrig någonsin har Säpo satt fast amerikanska spioner i Sverige. Det är gåtfullt. Såvida inte riksdag och regering i hemlighet lämnat amerikanerna fri lejd.
Faktum är ändå att de enda amerikanska spiondiplomater som utvisats ur Sverige sattes fast av Folket i Bild/Kulturfront och inte av våra resursstarka säkerhetstjänster. Att jag skojat om tjänstemannen på Säpo, Malena Rembe, som amerikansk agent skall Anders Danielsson inte ta så hårt. Pressens opinionsnämnd har, under ledning av självaste presidenten i Svea hovrätt, Fredrik Wersäll, slagit fast att inte ens anklagelsen för att vara KGB-agent kan tolkas som särskilt allvarlig. Att utpekas som CIA-agent är jämförelsevis smickrande.
Jan Guillou.
