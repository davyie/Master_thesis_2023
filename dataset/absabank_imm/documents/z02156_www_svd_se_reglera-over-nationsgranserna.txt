Reglera över nationsgränserna.
FINANSKRISENS SVALLVÅGOR Den finansiella turbulensen kommer att följas av ökade regleringar av finansmarknaden. För att undvika en upprepning av krisen är det nödvändigt att beslutsfattarna driver igenom regleringar som både är välanalyserade och internationella. Det viktigaste är att samma spelregler gäller oavsett marknad, skriver Johan Thorén, vd på Strand Kapitalförvaltning.
I finanskrisens svallvågor höjs röster för ökad reglering av den "onda" finansmarknaden. Politiker letar enkla poäng genom att peka ut syndabockar. Ett mantra som nu hörs från deras läppar i snart varje land, är kravet på att förbjuda bankdirektörernas bonusar. Att bonussystemen i många fall varit helt galna eller till och med osmakliga är jag den förste att hålla med om, men att dessa direktörer skulle ha haft speciellt mycket med finanskrisen att göra är att till- skriva dem alldeles för stor betydelse.
Det här är en argumenterande text med syfte att påverka. Åsikterna som uttrycks är skribentens egna.
Vissa har säkert lockats till ett kortsiktigt tänkande och till att ta för stora risker i förhoppningen om en stor bonuscheck. Detta har dock främst lett till problem för berörda bolag och dess aktieägare. Jag föreläser ofta om den globala finanskrisens orsaker och kan tyvärr konstatera att de bakomliggande faktorerna är betydligt mer komplicerade än några enstaka personers girighet.
Att den finansiella turbulens vi just genomlevt kommer att följas av ökade regleringar av finansmarknaden är helt givet och i vissa fall kanske också positivt. Det som gör mig orolig är att beslutsfattarna ibland fokuserar på fel saker och ofta har för dålig insikt i den moderna marknaden. Det finns också en tendens att reglera marknaden vid botten i varje konjunkturcykel för att sedan avreglera på toppen.
Blankning är ett bra exempel på detta. Efter Kreuger-kraschen förbjöds i praktiken blankning (försäljning av lånade aktier) i Sverige då man gjorde bedömningen att företeelsen allvarligt hade förvärrat kraschen. Så var säkert också fallet men ett förbud ter sig ändå väl drastiskt. Först efter finansmarknadens avreg- lering i början av 90-talet blev det åter möjligt att spekulera i nedgång.
Problemet var bara det att Sverige gick längre i avreglering än vad till exempel USA gjorde. Där hade man istället successivt reglerat handeln med aktielån för att nå en så väl fungerande marknad som möjligt där blankaren inte lika tydligt riskerar att påverka aktiekurserna och för att minska slagigheten i marknaden.
Konsekvenserna av skillnaden mellan länderna blev allt tydligare i takt med att handeln datoriserades och nationsgränserna suddades ut. Varför skulle då en amerikansk hedgefondsförvaltare som ville minska sin vikt i telekom blanka Motorola i USA när det gick mycket lättare och var lönsammare att istället göra det med Ericsson i Stockholm?.
Detta ledde till att omsättningen på Stockholmsbörsen exploderade vilket visserligen hade det goda med sig att likviditeten i de största bolagens aktier blev god, men samtidigt fick den förhållandevis lilla svenska marknaden se stora och ofta oförklarliga svängningar på börsen. Hur många gånger har vi inte i tv-rutan fått se finansanalytikers tafatta försök till att förklara varför just Stockholmsbörsen steg mer eller föll mer än resten av världen?.
De svenska regeringarna verkar inte ha sett problemet att det rådde olika regler på aktiemarknaderna i olika länder. Lyckligtvis är reglerna numera utjämnade eftersom USA avskaffade sina begränsningar i juli 2007 (symptomatiskt nog mycket nära "all time high"). Nu efter finans- krisen hörs åter röster i USA att återinföra den tidigare regleringen. Det var inte heller många månader sedan som vissa EU-länder (dock ej Sverige) införde förbud av aktielån i bankaktier. Var, om inte i Sverige, valde internationella spekulanter att sälja bank- aktier? Man kan fråga sig hur mycket kursnedgången i till exempel Swedbank förvärrades av just denna tillfälliga regeldiskrepans.
Det säger sig självt att en internationell marknad måste ha internationella regler. Självklart ska blankning vara tillåten men kanske kan det vara lämpligt att ha en viss reglering runt handeln, men det allra viktigaste är att samma spelregler gäller oavsett marknad. Detta torde vara uppenbart i en marknadsekonomi och förstås säkert av Anders Borg och Mats Odell. Med Sverige som ordförandeland i EU har de nu chansen att visa att de också har handlingsförmåga.
För att undvika en upprepning av finanskrisen är det nödvändigt att beslutsfattarna inte förenklar resonemanget utan fokuserar på rätt problemområde samt har kraft att driva igenom regleringar som både är välanalyserade och internationella.
JOHAN THORÉN.
Vd och förvaltare, Strand Kapitalförvaltning AB.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
