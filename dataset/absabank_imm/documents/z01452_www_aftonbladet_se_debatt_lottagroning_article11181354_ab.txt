Byråkraterna tål inte mångfalden.
Jag såg ett TT-telegram om att Högskoleverkets chef Anders Flodström vill ha färre och större universitet för att kunna konkurrera med världsforskningen. Han får stöd av regeringens enmansutredare Dan Brännström.
Det känns verkligen betryggande för landets framtid att Högskoleverket vill satsa på en kader av specialister som får sin näring på stora, stora universitet. Vad kan inte en specialist på övre tummens nervsystem uträtta för tillväxten och utveckling?.
Lärdomar är viktiga och Sverige var en stormakt på den tiden när vi bara hade två universitet .
Det är tillbaka i tiden som statliga tjänstemän längtar när de gång på gång plockar fram mossiga idéer om storskalighet. Men det blir snudd på dumhet när höga tjänstemän i detta mångkulturella samhälle talar om att koncentration och specialisering av kunskap är nyckeln till framtiden.
Världen förändras i rasande takt och det är inte gamla ingrodda institutioner som står för nytänkande och utveckling. Det finurliga just nu är att innovatörerna, utvecklarna, forskarna finns överallt.
Men mångfald är detsamma som kaos för statliga tjänstemän. De har en växande byråkrati och en massa regler att rätta sig efter. Så det är förmodligen lika dumt att förvänta sig något annat än enfald.
Lotta Gröning.
