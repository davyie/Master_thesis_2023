Stoppa slavhandeln med flyktingar i Libyen.
På lördag väntas massdemonstrationer runt om i Sverige och Europa mot slavhandeln i Libyen. De säger det som borde vara självklart: Vårt Europa betalar inte blodspengar till slavhandlare och diktaturer, skriver Christina Höj Larsen och Yasmine Posio Nilsson, Vänsterpartiet.
När vi ser hur människors rättigheter kränks på de grövsta sätt, hur övergrepp begås och hur människor säljs som slavar, har vi alla en skyldighet att agera. EU:s politik för att förhindra människor på flykt från att komma till Europa har nått vägs ände.
Det här är en argumenterande text med syfte att påverka. Åsikterna som uttrycks är skribentens egna.
CNN kunde nyligen bekräfta de rykten som länge florerat, att flyktingar säljs som slavar i Libyen. Flykten mot ett bättre liv i Europa slutar alltså på en slavmarknad där människor säljs som varor för 400 dollar. Parollen "alla människors lika värde" har sällan känts mer avlägsen. CNN konstaterade också att slavauktionerna är en följd av att flyktvägen över Medelhavet stängts.
Under början av november hölls nästan 20 000 migranter i de libyska myndigheternas flyktingläger, enligt nyhetsbyrån AFP. FN:s människorättschef Zeid Ra'ad Al Hussein beskriver villkoren i de överfulla lägren som fruktansvärda och säger att flyktingar hålls fångna utan några möjligheter att pröva lagligheten i frihetsberövandet. Han menar också att EU-samarbetet inte lett till någon förbättring för migranternas situation och säger att "Vi kan inte tyst bevittna modernt slaveri, våldtäkter, sexuellt våld och utomrättsliga avrättningar i syfte att styra migrationen och hindra desperata och traumatiserade människor från att nå Europas stränder".
Amnesty, Human Rights Watch och FN har sedan en tid tillbaka rapporterat om grova kränkningar, våldsamma och sexuella övergrepp utförda av miliser i Libyen, inkluderat den libyska kustbevakningen. Trots detta utökade EU stödet till Libyens kustbevakning under sommaren 2017 med 46 miljoner euro. Pengar som förmedlas från en av EU:s biståndsfonder. Det är uppenbart att mänskliga rättigheter väger lätt mot ambitionerna att stoppa flyktingar från att komma till Europa.
Det här är inte första gången  EU använder bistånd för att stoppa människor på flykt. När EU våren 2016 slöt avtal med Turkiet om att stoppa människor från att ta sig till kontinenten var det med ekonomiska löften, till stor del finansierade av bistånd. När Afghanistan tecknade ett återtagandeavtal med EU hösten 2016 var det efter hot om att EU skulle dra in biståndet till landet, ett av världens fattigaste länder som också är väldigt beroende av bistånd. EU har också etablerat en fond på omkring 3,1 miljarder euro som finansierar insatser för att stoppa migrationen från afrikanska länder. Majoriteten av medlen i fonden är biståndspengar. Denna politik går rakt emot de principer som ska styra biståndet.
Vänsterpartiet har varit ensam motståndare när frågan behandlats i riksdagen medan regeringen och övriga riksdagspartier har stått bakom denna politik. Det som övriga partier hittills blundat för står nu kristallklart: Konsekvenserna av att stänga vägen till Europa är att människor på flykt i stället är fast i grekiska och italienska flyktingläger, i förtryckets Turkiet och övergreppens och slavhandelns Libyen, eller drunknar i Medelhavet under resan däremellan. Till följd av EU:s politik har det samtidigt blivit allt svårare att ta sig ut ur krigets Syrien eller från förtryckarregimer som Eritrea och Etiopien. De partier som med lättnad ser på det minskade antalet asylsökande i Sverige måste förstå vad som ligger bakom.
Skräddarsydda kurser i ämnen som intresserar och engagerar både kropp och själ.
På lördag den 25 november väntas massdemonstrationer runt om i Sverige och Europa mot slavhandeln i Libyen. De säger det som borde vara självklart: Vårt Europa betalar inte blodspengar till slavhandlare och diktaturer. Det är hög tid för Sveriges regering att säga detsamma.
Christina Höj Larsen (V).
riksdagsledamot, flyktingpolitisk talesperson.
Yasmine Posio Nilsson (V).
riksdagsledamot, ledamot i utrikesutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
