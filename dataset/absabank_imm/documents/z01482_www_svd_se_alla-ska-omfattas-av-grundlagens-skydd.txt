Alla ska omfattas av grundlagens skydd.
På Brännpunkt 19/11 hävdar Jimmie Åkesson och Kent Ekeroth att EU-medlemskapet saknar folklig förankring. Detta är direkt felaktigt. Den som läser den Sieps/SOM-rapport som Åkesson och Ekeroth hänvisar till kan tydligt se både att en majoritet av svenska folket stöder det svenska EU-medlemskapet och att stödet ökar.
Det här är en argumenterande text med syfte att påverka. Åsikterna som uttrycks är skribentens egna.
Sverige har nu varit med i EU i‐över 15 år. Därför är det hög tid att detta också framgår i vår författning.
När riksdagen den 24 november fattar beslut om en ny regeringsform så innebär det inte bara att medborgarnas ställning gentemot staten stärks, att integritetsskyddet utvidgas samt att domstolarnas oberoende markeras. I den nya grundlagen konstateras också att Sverige är medlemmar i EU, FN och Europarådet. Det är detta som verkar ha fått Sverigedemokraterna att gå i‐taket.
Vi menar till skillnad från SD att det vore direkt besynnerligt om vi, när vi nu förbättrar och moderniserar regeringsformen, skulle bortse från gällande rätt. Tvärtom bör alla svenskar känna till våra medlemskap i EU, FN och Europarådet samt de rättigheter detta medför för alla som bor i Sverige.
Vi moderater anser vidare att alla människor i Sverige ska omfattas av grundlagens skydd. Men också att migration är både positivt och någonting djupt mänskligt. Den enskilde invandraren får möjlighet att skapa sig en bättre framtid och bidrar i sin tur med nya erfarenheter, ny kompetens och ny arbetskraft. Vi ser stora fördelar med att öppna upp för utländska medborgare att ha samhällsbärande positioner. Den nya grundlagen är ett steg i rätt riktning. Vår långa tradition av att vara ett litet land som tar ett stort internationellt ansvar vill vi bygga vidare på.
PER BILL (M).
vice ordförande riksdagens konstitutionsutskott.
GUSTAV BLIX (M).
riksdagsledamot EU-nämnden.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
