Det krävs ny politik
för att stävja kvinnovåld.
Mäns våld mot kvinnor är ett av de viktigaste samhällsproblemen i dag. Det är mycket oroande att antalet anmälda brott över tid, särskilt när det gäller sexuellt våld, har ökat. Samtidigt finns många tecken på att rättsväsendets förmåga att bekämpa denna typ av brott har försämrats på senare år, skriver Morgan Johansson (S).
När viljorna drar åt olika håll i regeringen blir det låsningar.Morgan Johansson.
Det här är en argumenterande text med syfte att påverka. Åsikterna som uttrycks är skribentens egna.
Stiftelsen Tryggare Sverige presenterade för några veckor sedan en rapport där man undersökt de 80000 anmälningarna av kvinnomisshandel inomhus av en bekant gärningsman under 2008–2012. När det gäller dessa typiska kvinnomisshandelsfall så var det bara cirka 20 procent som personuppklarades – trots att det ju rör sig om en bekant gärningsman. Det är mycket anmärkningsvärt, och än mer anmärkningsvärt är att resultatet fallit under perioden, från 23 procent till 19 procent.
Och det dödliga våldet i nära relationer ligger kvar på cirka 17 fall per år trots höga ambitioner och stora satsningar på polisen.
Förmågan att möta sexuellt våld i samhället är också skrämmande låg. 2012 anmäldes totalt knappt 6000 våldtäkter mot kvinnor. Inte heller här lyckas polisen knyta en gärningsperson till mer än vart femte anmält brott. För drabbade kvinnor över 18 år är resultatet än värre. Endast i drygt vart tionde fall kunde en gärningsman knytas till brottet.
Ansvaret för rättsväsendets bristande förmåga kan fördelas på många. Självklart så har regeringen ett huvudansvar. Under Beatrice Asks tid som justitieminister så har antalet anmälda brott ökat, samtidigt som andelen uppklarade brott minskat. På senare år har också antalet lagföringar minskat.
Tillfrågad om detta brukar hon skylla på polisen. När statsministern uttalar sig numera, så brukar han skylla på domstolarna, som inte dömer som han vill. Och när rikspolischefen skulle kommentera Tryggare Sveriges rapport så sa han att han minsann inte kunde utreda brotten, eftersom den uppgiften ligger på polismyndigheterna.
Skräddarsydda kurser i ämnen som intresserar och engagerar både kropp och själ.
Det duger inte längre att skylla på varandra. De som ytterst betalar priset för det är brottsoffren.
Vi kritiserar inte regeringens vilja, den är säkert god. Men tyvärr präglas regeringen också inom detta politikområde av svagt ledarskap och initiativlöshet. Kanske beror det på blockpolitikens förbannelse. När viljorna drar åt olika håll i regeringen blir det låsningar. Då är det enklare att bara stå kvar och försvara sig.
Vi har en rad förslag för att förbättra polisens förmåga att bekämpa brott och stödja brottsoffren, inte minst när det gäller arbetet mot övergrepp mot kvinnor. Vinner vi valet 2014 så kommer vi att:.
• Se till att målsägandebiträden kan komma in redan när brottsanmälan sker. Det innebär ett tidigt stöd och hjälp för den som utsatts för våld eller sexualiserat våld, och ofta befinner sig i en traumatiserad situation. Tyvärr verkar regeringen här vilja gå i motsatt riktning.
• Inrätta en oberoende granskningskommission för att undersöka varför så få våldtäktsanmälningar leder till åtal i Sverige. Det är anmärkningsvärt låga tal för ett så pass grovt brott.
• Öka rättsintygens kvalitet. Ett rättsintyg visar vilka skador man fått av ett övergrepp och kan ha avgörande betydelse i utredningar och rättegångar. Enligt en studie från 2011 innehöll nästan hälften av rättsintygen felaktigheter som behövde rättas till och mer än vart tionde innehöll allvarliga fel. Det är ett allvarligt rättssäkerhetsproblem.
• Förbättra mottagandet på sjukhus. Många kvinnor som utsätts för övergrepp och som söker sjukhusvård polisanmäler inte övergreppen. Och många som polisanmäler sexuella övergrepp kommer inte till sjukvården i tid för att säkra bevis. Det krävs ett aktivt arbete för att alla akutsjukhusmottagningar i landet ska besitta kunskap för att ta emot kvinnor som utsatts för sexuella övergrepp.
• Skapa en modern och attraktiv högskoleutbildning för poliser. Det skulle höja polisyrkets status och främja forskning och metodutveckling. Ökad kunskap leder till att organisationen blir mer kritisk i sin granskning av sitt eget arbete.
• Skapa en utvecklings- och analysfunktion på central nivå. Med förbättrad kvalitetsgranskning av polisverksamheten stärks polisens möjlighet att bygga sin verksamhet på vetenskap och beprövad erfarenhet. Det bidrar till en effektivare och bättre polisverksamhet.
• Vi vill förstärka brottsofferjourerna med 10 miljoner kronor. Det innebär en fördubbling av stödet. Brottsofferjourerna fungerar som ett mycket viktigt stöd för kvinnor som utsätts för våld av en närstående. Brottsofferjourernas Riksförbund har varnat för att om inte ytterligare resurser skjuts till, så blir det svårt att arbeta vidare med området våld i nära relationer.
Det här är bara några av de över hundra förslag som vi har på rättsväsendets område. Det behövs en ny politik för att ge rättsväsendet bättre förutsättningar att förebygga och bekämpa våld mot kvinnor.
MORGAN JOHANSSON (S).
ordförande i justitieutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
