Aldrig mera stöveltramp.
I dag är det 62 år sedan kristallnatten ägde rum i Nazityskland. Synagogor jämnades med marken, tusentals butiker plundrades och 26 000 judar transporterades till koncentrationslägren - första anhalten på vägen till förintelsen. Efter judarna följde zigenare, slaver, handikappade, homosexuella, fackföreningsmänniskor och religiösa minoriteter.
ALDRIG MER! är den paroll som det civiliserade samhället formulerade efter kriget. Frågan är hur giltig parollen är i dag när stödet för antidemokratiska krafter i Europa växer. Respektabla fascister i slips och kavaj ingår i den österrikiska regeringen. På gatorna, även i Sverige, ekar ljudet av marschkängor med jämna mellanrum. Nazismen skördar fortfarande offer. Hudfärgsrelaterad rasism och islamofobi har blivit vardagsvara.
Mordet på syndikalisten Björn Söderberg i Sätra i fjol placerade rasism och nynazism högst upp på den politiska dagordningen. Samhällsetablissemanget engagerade sig med tal, manifestationer och andra gemensamma aktioner. Stockholmstidningarna publicerade tillsammans bilder på landets farligaste nynazister. Det var bra!.
Sedan blev det tyst - igen. De enda som inte varit tysta är nynazisterna. Här är några exempel:.
4 Vid nyår mördades en ung turkisk man i Skogås av rasister (en av gärningsmännen ritade hakkors i blod på sin celldörr).
4 Mark Levengood blev misshandlad av nynazister i Mora på grund av sin sexuella läggning.
4 Efva Attling hotades nyligen av nynazister strax före sin utställning.
4 "Skytte ska dö", stod det klottrat i journalisten Göran Skyttes trappuppgång förra veckan.
4 Mikael Wiehe har vid ett flertal tillfällen utsatts för rasistiska hot.Allt tyder på att nynazister fortsätter att gå från ord till handling. Varje dag begås sju brott med kopplingar till nynazism och rasism i vårt land. Det är toppen av ett isberg; de flesta rasistiska vardagsbrott anmäls aldrig och hamnar därmed utanför statistiken.
Budskapet går allt längre ner i åldrarna. Rasistiska och antisemitiska grupper har på senare tid nått framför allt många ungdomar med tidningar, cd-skivor och annan propaganda. I senaste numret avslöjar Svartvitt med Expo att nazister också håller på att lägga så kallad black metal-musik under sig. Det är en inkomstkälla som potentiellt får hela vit makt-industrin att framstå som lunchpengar.
Nazismen utgör självfallet också ett hot mot privatpersoner. Nazisterna har kartlagt minst 1 100 antirasister: personnummer, passbilder, bostads- och arbetsplatsadresser, med mera. Återigen - det är den kartläggning vi känner till och kan dokumentera.
Vad kan vi då göra? Det råder ingen tvekan om att samhället i stort vill bekämpa högerextrema och antidemokratiska krafter. Problemet är att "åtgärderna" hela tiden präglats av handfallenhet, fagra ord och enstaka välmenande kampanjer.
Hittills har merparten av det antirasistiska arbetet skötts av icke-statliga organisationer - av folkrörelser och gräsrotsgrupper. Engagerade lärare har gjort storverk på skolorna - de har ofta fått kämpa med näbbar och klor för att ämnet tolerans överhuvudtaget ska få plats i undervisningen. Gemensamt för dessa grupper är att de saknar resurser.
Slutsatserna är enkla:.
I dag håller regeringen på att formulera en "nationell handlingsplan" mot rasism som ska presenteras strax efter nyår. Om denna ska få effekt så måste detta evinnerliga "kampanjande" få ett slut. Det som i dag fordras är ett långsiktigt tänkande där resurser och pengar satsas på att bygga permanenta strukturer. Regeringens handlingsplan måste fokusera på att de grupper och organisationer som värnar demokratin ska få riktiga resurser.
Fackföreningsrörelsen måste gå i spetsen för kampen mot intolerans, främlingsfientlighet, nazism och rasism.
Arbetsgivarorganisationerna måste redovisa sitt mångfaldsprogram för hur svenskar med invandrarbakgrund ska kunna beredas arbete och samma möjligheter på arbetsplatserna.
I dag vinner antidemokratiska budskap terräng hos miljoner väljare i Europa.
Kurdo Baksi (chefredaktör för Svartvitt med Expo), Stieg Larsson (sekreterare i Stiftelsen Expo).
