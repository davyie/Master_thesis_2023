Politiker, här är vår dröm om framtiden.
Björn Österlund, 43, egen företagare, Västerås:.
– Det är väl att man investerar mer i infrastrukturen. Den är väldigt eftersatt, både när det gäller järnvägar och vanliga bilvägar. Det tar en evighet att bygga färdigt exempelvis kringleder.
Muhammed Khukon, 25, studerande, Märsta:.
– Jag kom ganska nyss till Sverige, och jag älskar det här landet. Jag har faktiskt inte sett så mycket som jag tycker behöver förändras. Men det viktigaste är att alla fortsätter att respektera samhällssystemet och lagen. Det gör man inte i alla andra länder.
Eva Olsson, 47, affärsområdeschef, Malmö:.
– Skolan. Vi släpper ut ungdomar i dag som kommer ha väldigt svårt att möta framtiden. För att komma till rätta med skolan borde man ta bort de administrativa uppgifterna för lärarna. De är där för att lära ut, inte för att sköta administration.
Gerth Lindrud, 56, begravningsentreprenör, Jönköping:.
– Jag önskar att man avskaffar ordet utanförskap, för det är väldigt förnedrande. Det är det värsta ordet jag vet faktiskt. Vi måste sluta se på folk som arbetsskygga när de är arbetslösa. Dessutom måste vi ha en a-kassa och en sjukförsäkring som man kan klara sig på.
Gunilla Liljeberg, 70, pensionär, Stockholm:.
– Får man säga ingenting? Jag tycker inte att något borde förändras, jag är så nöjd som det är. Jag hoppas faktiskt att det inte blir någon förändring, för då går det åt helsike. Anders Borg är världens bästa finansminister.
Berit Göransson, 64, pensionär, Lidköping:.
– Jag tänker direkt på det här med pensionärerna, man har ju hört att de har det dåligt. Jag har precis blivit pensionär så jag har inte hunnit uppleva det själv än. Men vi borde inte behöva betala mer i skatt än de som jobbar. Vi har ju jobbat själva och tjänat in till våra pensioner.
Sandra Mozard, 35, konstnär, Härnösand:.
– Det är väldigt många saker. Kulturpolitiken är ett stort frågetecken tycker jag som konstnär. Jag tror över huvud taget på en radikal förändring, det är mycket som behöver ändras. De som har tagit för sig av tårtan vill ha det likadant framöver, men det måste finnas andra värden än bara pengar. Nästan vad som helst vore bättre än hur det är i dag, så jag hoppas att folk vågar rösta ordentligt.
Kimmy Dahlberg, 22, livsnjutare, Västerås:.
– Det är mycket jag hoppas på. Skolan är till exempel viktig. Vi borde ha mindre klasser så man får bättre kontakt mellan lärare och elever. Man borde också höja lönerna så att fler vill bli lärare. Politik är jätteviktigt, men jag tycker att alla partier är skit om jag ska vara ärlig. Sen är vissa partier förstås värre än andra.
Haci Demirol, 45, åkare, Huddinge:.
– Jag vill se fler bostäder till unga och fler hyresrätter som de har råd att bo i. Jag menar, de kan ju inte hosta upp två-tre miljoner kronor. Sen behövs förbifarten i Stockholm så att vi slipper få in all trafik inne i staden. Vi har råd med det här, det finns massa resurser i det här landet. Men det är som att vi inte använder dem på rätt sätt.
Yasmine Celik, 20, studerande, Uppsala:.
– Jag vill att det ska bli bättre på våra äldreboenden. Jag har morföräldrar som inte har så mycket pengar så jag vill att de ska få det bättre. Sen vore det bra med lite mer kvinnliga rättigheter kanske. Många jobb är väldigt mansdominerade, det behöver vägas upp. Jag tycker också att det är alldeles för dyrt med lokaltrafik i dag. När jag flyttade upp till Uppsala blev jag chockad över hur dyrt det är med månadskort.
Röster från Facebook.
Oliver Seppo Lindblom: Ett samhälle byggt på feminism och jämställdhet mellan kvinnor och män. Ett samhälle där välfärden inte är en "tävling" om vem som vinner mest pengar på att lägga ner minst på folket.
Jonas Jakobsen: Öka tillgängligheten för funktionsnedsatta, bygg fler hyresrätter, utveckla landsbygden, minska ungdomsarbetslösheten.
Rita Vaker Akech: Mera ekonomisk rättvisa och en mycket bra skola så att cirka 10 procent av befolkningen slipper känna sig som sådana losers att de röstar på SD.
Örjan H Karlsson: Jag vill se en förändring för våra pensionärer som jobbat hårt hela livet, en skatt på 10-15 procent är rimligt för dem, inte mer. En storupprustning av försvaret, öppna upp tre regementen varav ett på Gotland.
Erik Degeryd: Ge tillbaka Sverige till befolkningen!.
Susanne Gustavsson: Det mesta!.
Maud Bjarnelind: Man ska inte behöva vara en "kassako" från det man föds tills man dör. Skattefinansierad vård ska ha regler. Inget skattefifflande som tidigare, där dina och mina skattepengar hamnade i något skatteparadis på bekostnad av vård, skola och omsorg.
Mattias Lönn: A-kassan ska höjas, deltidsreglerna ska ändras, slopa Fas 3, sänk arbetsgivaravgiften för de som har varit långtidsarbetslösa, sänk momsen på eko-mat och svenskproducerade produkter.
Lena Brodin: Jag vill att Norrland ska få leva. Inga höjda skatter och bränsle på transport stora bilar men utländska transporter kan dock betala en vägavgift.
Rickard Hållén: Hoppas på en vänsterregering. Högern har haft 8 år. Och inte har det blivit bättre.
Emelie Åberg: Jobb, och åter igen Jobb. Gör det lättare för alla att kunna få ett givande arbete att gå till dagligen! Ju fler i arbete, desto mer skatt får staten som sedan kan förbättra vården, bygga nya bostäder och öka resurserna i skolorna!.
Eva Johansson: Sverige kan inte ta hand om hela världen. Låt USA stå för kostnaderna eftersom de startar krigen.
Ann Grubbström: Att politiker tar på sig "vardagsglasögonen"!.
