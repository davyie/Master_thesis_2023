Bryssels elit tycks ha tappat kontrollen.
Bryssels elit vill nu ha fria händer att lösa den kris som Europas folk nu hamnat i. Men vi undrar om det är så lämpligt att samma personer som lett oss fel nu ska anförtros att leda oss rätt? skriver de båda bloggarna Mattias Lundbäck (M) och Johan Westerholm (S).
Vi kan i alla fall konstatera att folket har råkat få rätt när det gäller euron och att eliten haft fel.Mattias Lundbäck och Johan Westerholm.
Det här är en argumenterande text med syfte att påverka. Åsikterna som uttrycks är skribentens egna.
"Det finns ingen anledning till oro". Tänk dig att du sitter på ett flygplan någonstans mitt över Atlanten, långfilmen pågår som bäst och planet har sedan en tid tuffat på i till synes vackert väder med ett ensamt moln, långt borta vid horisonten – när det knastrar till i högtalaren. Till synes utan anledning informerar kaptenen oss om det absolut inte finns anledning till oro. Ingenting mer. Hur skulle du reagera på en sådan situation?.
Ungefär så inleddes krisen i eurozonen för snart två år sedan. Vi såg att något höll på att spåra ur i södra Europa, men den politiska nomenklaturan – som administrerar euron – menade att vi inte hade skäl att vara oroliga. Möjligen kunde regelverket förfinas, men i grunden var den gemensamma valutan här för att stanna.
För ett år sedan började nomenklaturan uppvisa något större oro, men försäkrade att euron var stabil och att den skulle värnas av finansiella och byråkratiska skyddsvallar. Det var vid den tidpunkten otänkbart att Grekland skulle lämna eurozonen.
Men det var för ett år sedan. Nu meddelar nomenklaturan att det kan bli aktuellt att låta Grekland ställa in sina betalningar. Samma politiker och europabyråkrater som för två år sedan garanterade oss att det inte finns någon anledning till oro varnar för en statskonkurs, med oöverskådliga konsekvenser. Samma nomenklatura talar nu om en kontrollerad kollaps. En kollaps där det enligt några bedömare skulle ta Grekland fyra månader att gå ur samarbetet, då de måste skapa regelverk och trycka upp sedlar. Men kollapser är dessvärre sällan kontrollerade, det ligger i begreppets natur.
Och samma nomenklatura som för två år sedan meddelade oss att det absolut inte fanns något skäl för oss att oroa oss, anhåller nu om vårt fulla stöd och förtroende för att lösa Europas ekonomiska problem. Det är föga förvånande att vi européer ställer oss en aning skeptiska till denna propå.
En vanlig förklaring till att makt delegeras till så kallade makthavare är att medborgarna inte anses förstå de komplicerade mekanismer och processer som styr samhället. Det må vara som det är med detta. Vi kan i alla fall konstatera att folket har råkat få rätt när det gäller euron och att eliten haft fel.
Slump eller inte? Eliten vill ändå ha fria tyglar att lösa den kris som Europas folk nu ser på med en blandning av skräck, rädsla och pyrande nationalism. Detta trots att de haft en aktiv del i krisens uppkomst. Brysseleliten menar att de är de enda som begriper vad om håller på att hända och att de därmed är de enda som kan rädda oss från vår egen kortsiktighet och populism.
Vår fråga är om det är så lämpligt att samma personer som har lett oss fel nu ska anförtros att leda oss rätt? Denna, för en stor del för de svenska väljarna, anonyma skara politiker och byråkrater – självutnämnda experter på området – har visat att varje gång de säger att vi inte ska känna oro så är det just det som vi bör känna. De allt tvärare kasten mellan de statsfinansiella åtgärder, att först spara sig ur krisen för att vid nästa presskonferens spendera sig ur samma kris, visar att nomenklaturan har tappat kontrollen.
Vi ser med stor oro på hur det politiska ledarskapet på EU-nivå hanterar krisen. Att samma personer som skapat euron, som misslyckats med att stabilisera den och som slagit blå dunster i ögonen på väljarna, tillåts bedriva finansiell experimentverkstad. Om euron faller så kommer den inte, vilket det finns historiska exempel på, att falla kontrollerat. Kollapser är sällan eller aldrig kontrollerade.
Trots det tar denna kader det för självklart att det är de själva som är bäst skickade att ta oss ur krisen. Vi är inte övertygade om att så är fallet. Deras hantering så här långt riskerar att spä på de centrifugalkrafter som redan börjat ge sig tillkänna i EU - med allt fler nationalistiska förtecken. Det finns, menar vi, goda skäl för de europeiska ledarna fundera över vilka de lyssnar på när kollapsen närmar sig. Lösningen kanske bör sökas utanför Bryssels korridorer? Lösningen kanske är något annat än den "ever closer union" som varit huvudspåret de senaste 30 åren?.
Det finns all anledning till oro. Inte bara för eurons och EU:s framtid – det finns skäl att vara orolig för demokratin som sådan. Det finns inget som heter "en kontrollerad kollaps". Det vi ser är en process som kan leda till ett större eller mindre kaos. Då duger det inte att våra ledare talar om för oss att inte oroa oss, lämna över allt ansvar till dem och i stället tillsammans sjunga: "We shall overcome".
JOHAN WESTERHOLM (S).
bloggare, Mitt i Steget.
MATTIAS LUNDBÄCK (M).
bloggare, Den Hälsosamme Ekonomisten.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
