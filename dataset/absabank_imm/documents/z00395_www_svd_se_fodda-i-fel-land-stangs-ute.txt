Födda i fel land stängs ute.
DISKRIMINERING. Bestämmelserna i vallagen är en regelrätt och orättvis diskriminering. Omkring 100000 medborgare folkbokförda i Sverige stängs ute enbart för att de råkar vara födda i fel land, skriver en rad företrädare för organisationer mot diskriminering.
Allmän och lika rösträtt infördes i Sverige efter en hundraårig demokratisk kamp och efter flera politiska strider. Kön, inkomst och förmögenhet var länge restriktioner för att få rösta och 1945 försvann den sista inskränkningen då även de som hade fattigvård fick rösträtt. Rösträtten anses som den viktigaste milstolpen i den representativa demokratin.
Det här är en argumenterande text med syfte att påverka. Åsikterna som uttrycks är skribentens egna.
Men fortfarande gäller inte den allmänna rösträtten på lika villkor för alla som bor och verkar i Sverige. Vallagen stänger ute människor från länder utanför EU. Rösträtten i Sverige är fortfarande varken allmän eller lika för alla.
Svenska medborgare som fyllt 18 år senast på valdagen och som är folkbokförda inom landstinget respektive kommunen har rösträtt till landstings- och kommunfullmäktige.
Samma villkor gäller också för dem som är invandrade från EU, Island och Norge. Övriga, personer som invandrat och som är folkbokförda här men som kommer från länder utanför EU, måste vänta i tre år innan de får rösträtt i kommunal- och landstingsval. De är därmed heller inte valbara till våra demokratiska församlingar och får inte väljas in i kommuner och landsting. Det handlar om uppemot 100000 i Sverige folkbokförda som stängs ute enbart för att de råkar vara födda i fel land.
Motsvarande princip återfinns även i medborgarskapslagen, där en person beroende på vilket land denne kommer ifrån, får vänta antingen tre eller åtta år på sitt svenska medborgarskap, som ger rösträtt till riksdagen.
Bestämmelserna i vallagen är en regelrätt och orättvis diskriminering av människor som bor, verkar och är folkbokförda i Sverige. En polsk ekonom som är verksam i Sverige får rösträtt med omedelbar verkan medan en ekonom som kommer från Somalia eller USA måste vänta i tre år. Vi har en vallag som är klart diskriminerande mot utomeuropéer.Här går det verkligen att tala om ett statligt sanktionerat utanförskap, ett demokratins utanförskap.
Skräddarsydda kurser i ämnen som intresserar och engagerar både kropp och själ.
Flera offentliga utredningar har under årens lopp föreslagit att den här statliga diskrimineringen ska avskaffas, men frågan har alltid ignorerats av riksdagen. Kommittén om medborgarskapskrav i svensk lagstiftning (SOU 2000:106) föreslog redan för drygt tio år sedan att treårsregeln skulle avskaffas.
Även Kommundemokratikommittén (SOU 2001:48) ville ta bort treårsregeln. Samma uppfattning framfördes i SOU 2005:56, Det blågula glashuset – strukturell diskriminering i Sverige.
Utredningen ansåg att de omotiverade skillnaderna i rösträtt innebär ett officiellt godkännande av negativ särbehandling. Med andra ord en statligt sanktionerad diskriminering.
Grundlagsutredningen (SOU 2008:125) konstaterade däremot att treårsregeln bör vara kvar för medborgare utanför EU. Enligt utredningen ger treårsregeln rimliga garantier för att dessa väljare uppfyller de krav som bör ställas på väljare i demokratiska val.
I klartext innebär det att en EU-medborgare per definition alltid förutsätts ha bättre kunskaper för att delta i ett demokratiskt val än en medborgare utanför EU. Någon individuell prövning sker inte. En högutbildad chilenare eller kanadensare ansesinte kunna ha lika goda kunskapersom en från Grekland eller Estland när de kommer till Sverige. En diskriminering inbyggd i vallagen och beslutad av vårt högsta demokratiska organ, riksdagen. Det beror inte på EU-medlemskapet utan det är den svenska riksdagen som medvetet gett utomeuropeiska invandrare sämre rättigheter.
Frågan har också behandlats i riksdagen i flera motioner, men alltid avslagits utan större debatt, Och i den nu pågående valrörelsen har den ingen plats alls.
Att en av de viktigaste demokratiska rättigheterna, allmän och lika rösträtt för alla ännu inte genomförts i Sverige år 2010 är en allvarlig inskränkning av lika mänskliga rättigheter för alla. Detta får inte behandlas som en icke-fråga och partierna måste agera så att den politiska demokratin fungerar utan diskriminering.
Vi vill se alla partier driva på en förändring av vallagen och medborgarskapslagen och vi kommer att fortsätta driva kravet om allmän och lika rösträtt – oavsett vem som vinner den åtråvärda regeringsmakten den 19 september.
MARIAM OSMAN SHERIFAY.
ordförande Centrum mot rasism.
OLA KARLMAN.
ordförande Ungdom mot rasism.
VIDA PARIDAD.
Sveriges antidiskrimineringsbyråer.
PAUL LAPPALAINEN.
statlig utredare.
LINA GIDLUND.
projektledare, AGERA – utan att diskriminera.
MARCO HELLES.
utbildare inom mångfald och mänskliga rättigheter.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
