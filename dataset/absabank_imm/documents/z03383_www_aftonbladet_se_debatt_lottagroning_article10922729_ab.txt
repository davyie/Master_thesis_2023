Glöm inte alla andra isbjörnar.
I Tyskland råder det hysteri runt den lille isbjörnsungen Knut. 125 000 besökare kom till Berlin Zoo för att titta på underverket under den gångna helgen. Det blev kaos.
Jag tillhör också dem som tyckte det var självklart att den lille övergivne isbjörnsungen skulle få leva. Men jag förundras ändå över människans inskränkthet. Tänk att vi gör allt för en liten isbjörnsunge på zoo men ingenting för alla vilda isbjörnar som nu hotas av utrotning på grund av klimatförändringarna. FN kom med ännu en larmrapport för några dagar sedan och isbjörnarna stod på dödslistan.
Då blev det inga ramaskrin, ingen hysteri och inga protester. I stället fortsätter folk att vallfärda till djurparker. Varför klarar vi inte av att ta till oss de verkliga hoten?.
Knut borde självklart bli symbolen för alla isbjörnars överlevnad. Visst agerar politiker just nu lite lagom mot klimatförändringar, men det är inte någon som dragit i nödbromsen. Det kommer heller ingen politiker att göra om det inte blir en folklig mobilisering och krav på kraftfulla åtgärder.
Men det kräver personligt engagemang. Vem ids? Det är betydligt lättare att avsätta en dag i djurparken.
Lotta Gröning.
