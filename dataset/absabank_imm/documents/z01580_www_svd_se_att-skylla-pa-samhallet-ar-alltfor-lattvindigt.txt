Att skylla på samhället
är alltför lättvindigt.
Min uppmaning till alla er som drabbats av de meningslösa upploppen är att markera mot den lilla klick som försöker svartmåla era bostadsområden. Att skapa förändring görs med dialog och fredliga manifestationer, inte med vandalism och knyten näve. Det skriver riksdagsledamot Gulan Avci (FP).
Vi som invandrat till Sverige är inga offer, vi kan göra egna val och vi är som folk är mest.Gulan Avci.
Det här är en argumenterande text med syfte att påverka. Åsikterna som uttrycks är skribentens egna.
Återigen har en av Stockholms ytterförorter, Husby, hemsökts av ungdomsgäng som inte känner några gränser eller skyr några medel för att manifestera sitt missnöje mot samhället. Natten mot måndagen deltog ett 40-tal poliser och brandmän från fem stationer i närområdet i arbetet för att släcka bränder och få slut på upploppen som ett 50-tal ungdomar var upphov till.
Stenar flög i luften och glas krossades. Otaliga bilar sattes i brand. Butikslokaler i Husby centrum förstördes, hyresgäster evakuerades på grund av rökutveckling från ett garage – och Husby ser närmast ut som en krigszon dagen efter.
Det är inte första gången socialt utsatta områden utsätts för dessa brutala angrepp. Vi har sett det förr och jag tror tyvärr inte det blir sista gången heller.
Hur kommer det sig att vissa ungdomar manifesterar sitt missnöje mot samhället genom att kasta sten mot räddningspersonal och skjuta vapen mot polisstationer? Varför anlägger de bränder, förstör butiker, bilar och ägodelar för människor som redan befinner sig i en svår socialt utsatt situation? Varför väljer dessa ungdomar att sprida skräck i sina egna bostadsområden, där deras familjer, bekanta och vänner bor?.
Varje gång Husby, Tensta, Rosengård, Fittja, Rinkeby, Bergsjön och Södertälje får den här typen av negativ uppmärksamhet överskuggar det allt positivt arbete som görs i dessa områden. Det får förödande konsekvenser för människor som inte kan ta sig till sina jobb. Boendemiljön försämras och rädslan och otryggheten tar över. Förskolor och skolor tvingas stänga på grund av att lokaler brunnit upp och den lokala näringslivsverksamheten lider stora ekonomiska förluster.
Megafonen, som är en organisation för unga i förorten, skrev i ett pressmeddelande i måndags att ungdomarna visat sitt missnöje mot att polisen en vecka tidigare sköt en 69-årig man till döds i Husby. Talespersonen Rami Al-Khamisi kräver att polisen ska erkänna att de handlade fel och att de ska utreda händelseförloppet.
Det är viktigt att polisen alltid, i alla lägen, när tjänstevapen används, gör en intern utredning. Och det står givetvis Megafonen fritt att göra en anmälan mot polisen. Men att stödja kravaller torde vara främmande för den organisation som ska vara förebild för unga personer i socioekonomiskt utsatta områden.
Alltför ofta tenderar den efterföljande diskussionen handla om att det är samhällets fel att arga tonårskillar vandaliserar, hotar och sätter skräck i sina egna bostadsområden. Att skylla på samhället är för lättvindigt. Det är både populistiskt och ansvarslöst.
Varje individ bär ansvar för sina egna handlingar. Att vifta bort det med att skylla på någon annan kommer i slutändan innebära att fler deltar i upploppen. När ingen ställs till svars för de ohyggliga konsekvenser det innebär för människor som drabbas så kan det bli svårt att bryta den destruktiva utvecklingen.
Jag är oroad över utvecklingen. Rekryteringen till ungdomsgängen ökar och medlemmarna blir allt yngre. Hur kommer det sig att barn i 10-15 årsåldern ränner ute på natten? Var är föräldrarna och föräldraansvaret?.
Det är dags att de drabbade träder fram och markerar för ungdomarna att detta måste få ett slut. Det arbete som görs på lokal nivå av de boende, civilsamhället, politiker och myndigheter för att skapa en positiv utveckling får inte komma av sig. Samhället kan göra mycket för att vända utvecklingen men det är illusion att tro att samhället kan lösa alla problem.
Husby är ett invandrartätt område. Marginaliseringen och den politik som i alltför många år drivits av socialdemokratiska regeringar, har genomsyrats av en så kallad omhändertagandementalitet.
Tidigare baserades integrationspolitiken på en kollektivistisk syn på invandrarna. Systemen sattes före individen och de satsningar som gjordes var sällan förankrade i verkligheten.
Idag vilar integrationspolitiken på tre ben: språk, utbildning och jobb. Folkpartiet liberalerna och Alliansen har gjort upp med offerkulturen. Vi tror på varje människas förmåga att utvecklas.
Vi som invandrat till Sverige är inga offer, vi kan göra egna val och vi är som folk är mest. Jag är övertygad om det går att vända utvecklingen. Min uppmaning till alla er som återigen drabbats av de meningslösa upploppen är att markera mot den lilla klick som försöker svartmåla era bostadsområden. Att skapa förändring görs bäst med dialog och fredliga manifestationer och inte med vandalism och knyten näve.
GULAN AVCI (FP).
riksdagsledamot.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
