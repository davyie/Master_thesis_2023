Minoritetsregeringen är problemet – inte alliansen.
Joakim Holmertz skriver på Brännpunkt28/8 att inga förhållanden varar för evigt, varpå han drar slutsatsen att det är tid för Folkpartiet att lämna allianssamarbetet. Syftet med att träda ur regeringssamarbetet är att ge Folkpartiet utrymme att driva en mer liberal politik. Vår övertygelse är också att alliansen inte för en tillräckligt liberal politik – men den skulle inte bli mer liberal om Folkpartiet lämnade samarbetet.
Det här är en argumenterande text med syfte att påverka. Åsikterna som uttrycks är skribentens egna.
Det finns inget egenvärde med alliansen. Folkpartiets syfte med samarbetet är att partiet ska få ett större mandat att driva igenom sin politik. Och detta är också vad som har skett. Att reformarbetet i dag inte har samma takt som under de första åren är en följd av att partierna regerar i minoritet, inte ett strukturellt fel med samarbetet.
Exempel som tas upp i artikeln är att transsexuella ännu tvångssteriliseras vid könsbyte. Men denna lag är inom kort på väg att ändrats, vilket har aviserats från flera håll. Det stämmer även att Sverige utvisar människor till tortyr och förtryck, men vi får inte glömma att alliansen tillsammans med Miljöpartiet har drivit igenom rätt till vård och skola för gömda flyktingar. Från Liberala ungdomsförbundet sida vill vi se en reformering av Las. Ingen av dessa förändringar kommer att ske snabbare är eller ens överhuvudtaget för att Folkpartiet lämnar alliansen. Ingen väljare lär heller ha undgått hur mycket Folkpartiet har tillfört skolpolitiken sedan 2006.
De senaste årens brist på reformutrymme borde om något utgöra ett bevis för hur svårt det är att driva igenom sin politik om man inte har egen riksdagsmajoritet. Det är därigenom oklart hur Folkpartiet ska få ett större genomslag om partiet inte ens sitter i regeringsställning.
Allianssamarbeten har flera effekter. Bland annat har det lett till att Folkpartiet har tappat i väljarstöd sedan 2006, och visst stämmer det att små partier i dylika samarbeten generellt sett tappar väljarstöd. Men det är också ett faktum att små partier får ett större inflytande i regeringsmakten än vad deras väljarstöd medger. Blockpolitiken är bättre för moderater än för folkpartister – men vinnarna på att bryta upp skulle vara socialdemokrater.
**Under valet 2006 och 2010 blev det tydligt att väljarna uppskattade att det borgerliga regeringsalternativet var tydligt, till skillnad från det rödgröna. I diskussionen kring huruvida alliansen återigen bör presentera ett gemensamt valmanifest är detta knappast ovidkommande. Regeringsdugligheten ska, till skillnad från i historien, åter vara ett trumfkort för borgerligheten. **.
Låt oss vara tydliga: Det finns många reformer vi från Liberala ungdomsförbundets sida vill se genomförda. Men Liberala ungdomsförbundet är övertygade om att sannolikheten för att detta ska hända ökar om vårt moderparti förblir i regeringsställning. I opposition dansande kring ett återuppståndet socialdemokratiskt maktparti kommer vi vinna ännu färre segrar.
LINDA NORDLUND.
förbundsordförande Liberala ungdomsförbundet.
ERIK SCHELLER.
förste vice förbundsordförande Liberala ungdomsförbundet.
EMMA SÖDERBERG MAJANEN.
andra vice förbundsordförande Liberala ungdomsförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
