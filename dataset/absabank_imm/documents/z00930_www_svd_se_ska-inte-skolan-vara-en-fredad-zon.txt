Ska inte skolan vara en fredad zon?.
Hur ska jag bemöta elevernas tystnad när vi vandrar genom Birkenaus oändliga timmar? Hur ska jag arbeta för mångfald och likabehandling? Hur ska jag arbeta för värme och sympati när det blåser så kallt? De frågorna ställer gymnasieläraren Nina Kaltiala efter att Nationaldemokraterna fått kampanja på Värmdö gymnasium.
Tumultet utanför Värmdö gymnasium förra veckan har väckt många frågor kring åsikts- och yttrandefrihetens utrymme. Inne på Värmdö gymnasium i Stockholm har lärare och elever reagerat på rektorns beslut att låta tre representanter för Nationaldemokraterna med polisekort komma till skolan. Under två timmar på tisdag den 9 februari mellan elva och tretton anvisas de en plats för sitt bokbord i Ljushallen, som är skolans hjärta. I Ljushallen håller man konserter, avslutningsceremonier med mösspåtagning, informationsträffar för niondeklassare och här gör eleverna läxor, äter lunch och umgås.
Det här är en argumenterande text med syfte att påverka. Åsikterna som uttrycks är skribentens egna.
Det första som upprör mig är att skolledningen tagit detta beslut utan att diskutera med lärare och elever. Beslutet är fattat utifrån yttranden av JO och JK över ett fall där en annan skola avvisat en begäran från ND om att få sätta upp bokbord och genom flygblad sprida information.
Grundlagen säger, som bekant, att om andra politiska partier fått föra fram sitt budskap på en skola, så får man inte säga nej till ND eller något annat extremistiskt parti. Även om skolans värdegrund bygger på respekten för människors lika värde. Även om gymnasieskolan vid Gullmarsplan samarbetar med tre palestinska skolor på Västbanken. Även om flera klasser varje år åker till Kraków och förintelselägren i Polen. Även om vi över programmen och ämnena arbetar med internationella relationer och likabehandlingsplaner.
Rektorn på Värmdö gymnasium anser att civil olydnad vore ett känslomässigt alternativ. Det är heller, enligt honom, inget alternativ att stänga skolan för all politisk information. Hans alternativ är att lärare och elever bemöter en programförklaring som hellre accepterar fängelsestraff än mångkultur, feminism och "perverterade familjeformer", och sedan analyserar varför vissa människor lockas av extrema ställningstaganden.
Jag frågade honom två dagar före besöket om det var värt det pris som elever och lärare på skolan kan komma att få betala: att som invandrare eller homosexuell bli förklarad som icke-önskvärd i Sverige eller på Värmdö gymnasium. Ska inte skolan vara en fredad zon? Något svar på den frågan fick jag inte.
Vid bokbordet berättar en elev, apropå att "strypa invandringen" och "uppmuntra hemvändande", för ND:s ordförande Marc Abramsson, att bägge hennes föräldrar kommer från ett annat land, att hon är född och uppvuxen i Stockholm och att hon till "20 procent" känner sig hemma i sina föräldrars språk och kultur medan hon till "80 procent" känner sig hemma i det svenska. Marc Abramsson svarar henne att det inte är hur hon känner som avgör om hon är svensk eller inte.
Skräddarsydda kurser i ämnen som intresserar och engagerar både kropp och själ.
Kvällen innan deltog jag i en boksafari på Judiska Biblioteket i Stockholm, där Stefan Böhm och Ludvig Josephson högläste ur den judiska litteraturen. Bland annat fick vi höra ett avsnitt ur Lion Feuchtwangers roman "Oppermanns", som är namnet på en tyskjudisk industrifamilj i 1930-talets Tyskland. I skolan blir den unge Gustav Oppermann ifrågasatt av sin gymnasielärare och undrar frankt om han inte är en lika god tysk som någon annan. Läraren svarar honom att frågan vem som är en god tysk eller inte avgör inte han, Oppermann. Huvudpersonerna i denna roman, som skrevs 1933, önskar likt många andra i Det nationella riket att de kunde bortförklara trakasserierna med att det är "beväpnade slynglar".
När minnet av Auschwitz befrielse och Förintelsens offer för några veckor sedan högtidlighölls i Stockholms Stora synagoga, påminde kulturminister Lena Adelsohn Liljeroth om faran med de smygande förskjutningarna i demokratins bräckliga arkitektur.
Jag är rädd – och övertygad om att nu när ND fått tillträde till Värmdö gymnasiums Ljushall har en sådan förskjutning skett. Vår skola har visat att dörren står öppen. På grund av rädsla för känslomässigt styrd civil olydnad. På grund av rädsla för att odemokratiskt stänga ute politiska partiers åsikts- och yttrandefrihet.
En kille säger att han skakade i hela kroppen när han stod där framme vid bokbordet och försökte argumentera för sin åsikts- och yttrandefrihet. En tjej fnyser: "Som om vi inte redan kände till rasismen innan Nationaldemokraterna kom hit till skolan. Vad tror ni vuxna vi får höra och vara med om under kvällarna i Stockholm?".
Ute i kylan står frågetecknen kvar. Hur ska jag bemöta kollegerna från Västbanken nästa gång de kommer och dricker te i vårt lärarrum? Hur ska jag bemöta elevernas tystnad när vi vandrar genom Birkenaus oändliga timmar? Hur ska jag arbeta för mångfald och likabehandling? Hur ska jag arbeta för värme och sympati när det blåser så kallt?.
På begäran från elever och lärare anordnades i fredags en efterdebatt i skolans aula, där samma frågor ställdes: Varför togs beslutet att släppa in ett främlingsfientligt parti utan dialog med personal och elever? Varför lät man dem överhuvudtaget komma med sin antidemokratiska information till skolan, där lärare och elever har närvaroplikt? Svaren var desamma som tidigare: I skolledningens uppdrag ligger beslutsfattande. Att stänga ute vissa partier vore brott mot lagen.
Att det finns lärare och elever på Värmdö gymnasium som är öppna för att i skolan möta representanter för dessa organisationer framkom under fredagsdebatten. Kvar står den enade kritiken mot tillvägagångssättet. Kvar står djupt sårade och upprörda elever som väntar på en ursäkt från skolledningens sida. Kvar står frågor om framtiden. Frågor om historiska strömningar. Frågor om den nutid som vi skapar.
NINA KALTIALA.
gymnasielärare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
