Krogbranschen måste  börja bry sig om hbtq.
Hotell- och restaurangbranschen är en mångkulturell och heterogen bransch. Denna mångfald är en av våra starkaste tillgångar. Många som jobbar i vår bransch uppskattar också att jobbarkompisarna kommer från hela världen och att det inte är spelar någon roll vilken religion en har eller vem en älskar. Detta syns bland annat på krogen Urban Deli på Nytorget i Stockholm. Där bär de anställda tröjor med texten ”här jobbar flator, muslimer, kurder, bögar, judar, afrikaner, asiater, svennar och många fler. Det funkar riktigt bra.” Underbart.
Men är den inställningen verkligen gällande i hela vår bransch? Hur lätt är det att vara sig själv på jobbet egentligen? Hur många öppet homosexuella kockar finns det? Kan den som älskar en människa av samma kön vara öppen med det på arbetsplatsen? Kan den som gillar drag gå till jobbet klädd på ett sätt som utmanar köns- och heteronormer? Nej, det finns en hel del kvar att göra när det gäller öppenhet på krogen. Tyvärr måste vi vara självkritiska och se att det finns ett stort jobb att göra för att alla som jobbar på hotell och restauranger ska respekteras oavsett sexuell läggning, etnicitet eller könsidentitet.
Öppenhet och respekt är en sak och här måste vi på många sätt jobba med bemötande mellan jobbarkompisar, från gäster och arbetsledare. Chefer och ägare har ett särskilt ansvar för att se till att den psykosociala arbetsmiljön är sådan att alla anställda blir sedda och accepterade för vem de är. Här är det också viktigt att bekämpa och förebygga sexism och sexuella trakasserier - ett arbete som Hotell- och restaurangfacket har drivit hårt de senaste åren.
Men vi tycker inte att detta räcker. Vi börjar nu ett internt arbete med att se över vår värdegrund.  All personal ska genomgå utbildning för att vi ska vara helt säkra på att vi själva är trygga i våra grundvärderingar om alla människors lika värde. Vi som företräder Hotell- och restaurangfacket måste bli bättre på respektfullt bemötande av medlemmar ur ett hbtq-perspektiv. Vi måste självkritiskt se över hur vi hanterar frågor om kränkande särbehandling på arbetsplatserna.
Som facklig organisation har vi som uppgift att lyfta och synliggöra alla typer av arbetsmiljöfrågor. Att inte kunna eller våga vara öppen med sin sexuella identitet eller läggning på sitt jobb är ett arbetsmiljöproblem som vi har jobbat alltför lite med. Nu vill vi skärpa till oss. Den psykosociala arbetsmiljön måste bli bättre om vår bransch ska lyckas behålla alla de unga människor som får sitt första och andra jobb här.
Vi vill kartlägga hur våra medlemmar upplever sin arbetsmiljö när det gäller respekt och öppenhet. Hur vanligt är kränkande särbehandling och hur ofta förekommer ren diskriminering? Vad förväntar sig våra medlemmar att vi ska göra för att den psykosociala arbetsmiljön ska bli bättre? I höst påbörjar vi ett arbete med en arbetsmiljöstrategi där vi har en hemläxa att göra. Ingen som jobbar i vår bransch ska behöva mörka vem hen är. Respekt och öppenhet är det enda godtagbara.
Therese Guovelin, förbundsordförande, Hotell- och restaurangfacket.
Pim van Dorpel, vice ordförande, Hotell- och restaurangfacket.
