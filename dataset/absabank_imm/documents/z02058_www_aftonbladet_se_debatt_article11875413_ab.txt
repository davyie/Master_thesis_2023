Hur blir det, Fredrik?
Sverigedemokraterna är inte ett parti som alla andra. Det har sina rötter i den organiserade nazismen och även om de nu försöker presentera en polerad yta är de i första hand ett enfrågeparti som riktar udden mot svenskar med utländsk bakgrund, deras barn och medmänniskor från andra länder. Sverigedemokraterna bildades bland annat av personer med bakgrund i öppet nazistiska Nordiska Rikspartiet, NRP, och fascistiska Nysvenska rörelsen.
För mindre än 15 år sedan, 1995, publicerade partiets propagandaavdelning en informationsvideo där dåvarande partiordföranden Mikael Jansson med höjd knuten näve ropar: ”Följ med oss i vårt motto, hjälp oss att rekonstruera en svensk överlevnad. Låt oss alltså: Bevara Sverige Svenskt.” Sverigedemokraterna har idag hyfsat sitt budskap och vill inte kännas vid sin historia.
För någon vecka sedan briserade nyheten att de borgerliga partierna i Karlskrona samarbetar öppet och organiserat med sverigedemokraterna. Moderaterna och sverigedemokraterna har gjort en uppgörelse om bland annat Backaboskolans framtid i Karlskrona. Den lokala moderatledaren KG Svenson hävdade att samarbetet med sverigedemokraterna är nödvändigt för att styra kommunen.
Men det räcker att gå till grannkommunen Ronneby för att se att detta inte är sant. I Ronneby styr, sedan valet, en koalition bestående av socialdemokraterna, folkpartiet och kristdemokraterna för att hitta en tydlig kommunledning som inte är beroende av något främlingsfientligt parti. Södertälje är ett annat exempel.
I Landskrona är läget likartat. Den lokala moderatledaren Tutti Johansson-Falk sa före valet att hon absolut inte kunde tänka sig att vara beroende av sverigedemokraterna. Samma sak sa folkpartiets Torkild Strandberg. Nu sitter Strandberg (fp) som ordförande i kommunstyrelsen och tillsammans med Johansson-Falk (m) är han beroende av sverigedemokraterna för att få igenom sin politik.
Under budgetdebatten den 22 oktober i år biföll till och med den borgerliga kommunledningen 4 av 21 tilläggsyrkanden i sverigedemokraternas budgetreservation. Under det tolv timmar långa budgetfullmäktige höjde den borgerliga kommunledningen inte rösten en enda gång till försvar för alla människors lika värde.
Karlskronamoderaten KG Svenson (m) sa i ekot den 21 november att han inte fått några reaktioner från den moderata partiledningen och att de vet precis vad Karlskronamoderaterna gjort.
Under ett års tid har moderaterna alltså valt att samarbeta med sverigedemokraterna. Sverigedemokraterna hyllar naturligtvis Karlskronamodellen, och lovar att vi före nästa val kommer att få se fler exempel på den runt om i landet. Ambitionen är tydlig.
Därför har tystnaden kring situationen i Karlskrona och Landskrona varit mycket oroväckande. Tystnad är ett ställningstagande. De senaste dagarna har debatten tvingat ut moderater från centralt håll på banan. Frågan är om reflexmässiga kommentarer förändrar situationen. Moderaterna har ju gjort sig beroende av sverigedemokraternas röster i fullmäktige för att få igenom sin politik.
I Danmark har den borgerliga regeringen sedan länge samarbetat med främlingsfientliga dansk folkeparti. Och även om dansk folkeparti saknar de tydliga historiska kopplingarna till den organiserade nazismen som sverigedemokraterna har så är även det ett parti som hetsar mot invandrare och flyktingar. Inför valet i Sverige 1991 framstod det som självklart att borgerligheten inte skulle sätta sig i regeringen med stöd av det främlingsfientliga ny demokrati. Men likafullt vilade Carl Bildts (m) regering på stöd av ny demokrati i riksdagen.
Om de fyra borgerliga partierna i den nuvarande svenska regeringen inte samlar egen majoritet i nästa val, riskerar då historien att upprepa sig – men med sverigedemokraterna i ny demokratis roll? Sveriges två största partier har ett betydande ansvar. Vi måste vara tydliga. Därför vill vi göra följande utfästelse: Vi socialdemokrater kommer aldrig att göra upp, göra oss beroende av eller samarbeta med sverigedemokraterna i någon kommun, i något landsting eller i riksdagen.
Vi undrar: Är Fredrik Reinfeldt och moderaterna beredda att göra motsvarande utfästelse till svenska folket och ta konsekvenserna av den i de kommuner där man har makten?.
FAKTA.
Dagens debattör:.
