Vår lönepolitik är brett förankrad.
Individuell lönesättning har inte missgynnat medlemskollektivet ekonomiskt.Lenita Granlund.
Det här är en argumenterande text med syfte att påverka. Åsikterna som uttrycks är skribentens egna.
John Lapidus gör en intressant betraktelse över Kommunals lönepolitik (Brännpunkt 22/3). Problemet är bara att grunden för hans kritik mot oss har 20 år på nacken och alltså inte längre är giltig.
Lapidus resonemang utgår från det beslut om individuell lönesättning som Kommunal tog 1993. Vår lönepolitik reviderades dock på kongressen 2013 – utifrån en lönepolitisk utredning som gjordes samma år och som Lapidus i sin kritik mot individuella löner verkar väl förtrogen med.
Kommunal är tydliga med att det finns problem med hur individuella löner sätts på arbetsplatsen. Det vill vi naturligtvis göra något åt. Därför fokuserar Kommunal på tre möjliga förhandlingsspår, där vi framförallt satsar mycket kraft på att komma överens med arbetsgivare om lokala lönesystem.
Vi menar att yrkesutveckling ska ge högre lön och att detta tydligare ska byggas in i våra kollektivavtal framöver, inte minst i avtalsrörelsen 2016.
Kommunal och arbetsgivarorganisationen Almega har gjort ett partsgemensamt arbete där vi som parter är överens om att grunden för lönesättningen ska vara arbetsuppgifternas svårighetsgrad, ansvars- och kompetenskrav samt medarbetarnas sätt att uppfylla dessa krav. Lönesättningen ska vara sakligt motiverad och den enskilda medarbetaren ska veta på vilka grunder lönen sätts och vad medarbetaren kan göra för att höja sin lön. Vi slår även fast att yrkesutveckling ska löna sig och ska synas i lön. Liknande arbeten pågår med flera arbetsgivarorganisationer.
Skräddarsydda kurser i ämnen som intresserar och engagerar både kropp och själ.
Det är uppenbart att John Lapidus tycker att individuell lönesättning är dåligt och därför driver två teser: produktiviteten ökar inte i välfärdssektorn och Kommunals medlemmar vill inte ha individuell lönesättning.
Individuell lönesättning har inte missgynnat medlemskollektivet ekonomiskt. Våra analyser visar att den långsiktiga löneutvecklingen i tariffavtal troligen är likvärdig med avtal som centralt avtalad löneram och individuell lokal fördelning.
Självklart finns det olika åsikter om lönebildningen inom Kommunal. Inom förbundet har vi stor respekt för att medlemmar och förtroendevalda tycker olika och kommer till olika slutsatser om vad som är en bra lönepolitik. Samtidigt är det ju inte så enkelt som Lapidus ser på saken - att några medlemsenkäter plus ett skäligt antagande om att det finns en viss produktivitetsutveckling i välfärdssektorn skulle varit helt avgörande för Kommunals val av lönepolitik över tid.
Det Lapidus inte alls tycks förtrogen med är att Kommunal alltid jobbar med vanligt hederligt fackligt förankringsarbete. Enkäter i all ära. Men betydligt viktigare är utfallet av andra former av kartläggningsarbete som exempelvis direktkontakter och fokusgrupper med medlemmar, dialog med förtroendevalda och lönepolitiska konferenser för olika målgrupper.
**De argument för och mot **individuell lönesättning som John Lapidus tar upp är självklart viktiga att fortsätta diskutera. Löner och lönesättning engagerar. Det gillar vi!.
Som fackförbund måste vi dock förbättra medlemmarnas löner på många fler sätt än ett. För Kommunals del handlar det exempelvis om att uppvärdera kvinnodominerade yrken lönemässigt så att värdediskrimineringen upphör, förbättra arbetsvillkoren, införa rätt till heltid, få bort missbruket av visstidsanställningar, avskaffa delade turer och att se till att lägstalönerna är på en anständig nivå.
Kommunals mål är kort sagt att medlemmarna ska kunna leva på sin lön, ha bra villkor på jobbet och känna sig rättvist behandlade. Här är vår kongressbeslutade lönepolitik ett viktigt verktyg, men långt ifrån det enda.
LENITA GRANLUND.
avtalssekreterare Kommunal.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
