Trängselavgiften – ingenting om man jämför med SJ:s priser.
Själv bryr jag mig inte så mycket om trängselavgifterna. Jag bor inte i Stockholm men jobbar där. Jag tar bilen, jag är en sådan där ”människa” som sitter ensam och kör.
Visst skulle jag kunna ta tåget ibland. Men det absurda är att trots att jag har en stor bil som drar en del bensin är det billigare för mig att åka bil än att åka tåg. Det här snacket från politiskt håll att de ska satsa på kollektivtrafiken har åtminstone inte SJ förstått innebörden av. Jag har helt slutat att åka tåg sedan SJ satte in X2000 på sträckan från Dalarna till Stockholm. X2000 går på perfekta tider om man jobbar heltid. Tåget är framme i Stockholm vid nio och åker hem vid femtiden. Det är bara ett problem: en enkel biljett till Avesta/Krylbo kostar drygt 400 kronor. Med andra ord kostar resan till jobbet dryga 800 kronor om dagen. Till råga på allt går inte heller X2000 snabbare än andra tåg.
För min del är trängselavgiften ingenting i jämförelse med SJ:s prissättning. Inte heller 10,68 kronor litern är särskilt dyrt i jämförelse med SJ. Tack och lov att det finns bilar.
Lotta Gröning.
