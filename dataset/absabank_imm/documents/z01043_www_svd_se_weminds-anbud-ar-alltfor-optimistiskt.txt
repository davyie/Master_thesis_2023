Weminds anbud är alltför optimistiskt.
Anders Milton, styrelseledamot i Wemind AB, hävdar påBrännpunkt 16/12 att Wemind AB, som vann landstingets upphandling om vård för tortyrskadade, är väl lämpade att ta hand om uppgiften. Vi har ingen anledning att ifrågasätta vad Wemind hittills har uppnått med de patienter man har haft. Men all erfarenhet visar att det är stor skillnad mellan patienter som lider av posttraumatiskt stressyndrom (PTSD) efter tortyr- och krigsskador och de som har liknande symptom efter trauman till följd av rånöverfall, våldtäkter, grovt våld eller som vittnen till långvarigt våld inom familjen.
Det här är en argumenterande text med syfte att påverka. Åsikterna som uttrycks är skribentens egna.
Det är självklart att vi i vården ska använda evidensbaserade metoder där sådana står till buds. Det gör RKC sedan länge – och vi fortsätter att utveckla sådana metoder. Vi deltar till exempel för närvarande i ett forskningsprojekt tillsammans med Karolinska Institutet vars syfte är att finna sådana metoder för att hjälpa torterade och krigstraumatiserade föräldrar med små barn för att förhindra att barnen ska lida skada på grund av föräldrarnas problem.
RKC följer sedan länge upp behandlingsresultat med såväl evidensbaserade skalor som patientenkäter – och med mycket goda resultat. Men mycket utvecklingsarbete återstår, och då är det också nödvändigt att förlita sig på "beprövad erfarenhet". Det har Röda korset center (RKC) i övermått medan Wemind nästan helt saknar sådan. Det är inte förvånande att Wemind i mejl till RKC:s medarbetare uppmanar dem att söka jobb hos Wemind om företaget får uppdraget från landstinget!.
Den patientgrupp vi arbetar med, torterade och krigstraumatiserade flyktingar, har varit utsatta för och lider av sekventiell traumatisering. Det leder ofta till komplex PTSD med svåra dissociationsstörningar. Sekventiell traumatisering är en process som ofta fortgår under exilen med återkommande rapporter från hemlandet och oro för närstående och med en livssituation i exilen som för många medför upplevd identitetsförlust och ekonomiskt beroende med förlust av självbestämmande. Torterade flyktingar lider av psykisk och fysisk smärta efter att ha varit utsatta för sådant som upphängning, slag under fötterna, elchocker, skenavrättningar, vattentortyr, penetrering och sexuellt våld, isolering, mångåriga fängelsevistelser, ständiga dödshot, förföljelser och dödshot mot familjer och andra anhöriga.
Vår erfarenhet är att det behövs ett brett behandlingsutbud för att kunna möta dessa patienter. RKC erbjuder såväl kognitiv och beteendeterapeutisk terapi som psykodynamiskt inriktad terapi, medicinsk, farmakologisk och psykiatrisk behandling och specifika behandlingsmetoder som EMDR (Eye Movement Desensitization and Reprocessing), mardrömsbearbetning, avslappning, mentaliseringsövningar vid svåra dissociativa tillstånd, terapeutisk yoga och mindfulness. Erfarenheten att behandla genom tolk är särskilt viktig i sammanhanget eftersom behandlingarna i regel sker på det sättet.
RKC utför, med ekonomiskt stöd från kommuner, även andra sociala insatser som råd och stöd i krissituationer. Detta tillför den psykiatriska verksamheten ett socialt inslag som ofta är nödvändigt för framgångsrik rehabilitering och skydd mot retraumatisering.
Skräddarsydda kurser i ämnen som intresserar och engagerar både kropp och själ.
Vi hade inte haft några invändningar och överklagat om Wemind hade presenterat ett klart bättre anbud än vårt, men skillnaden i pris är hårfin efter landstingets sammanvägda bedömning av pris och kvalitet. Det är i det läget inte rimligt att lägga ner en beprövad verksamhet med högre kvalitet och istället satsa på ett företag som skall bygga upp en helt ny. Vår bedömning är dessutom att Wemind har räknat optimistiskt i sitt anbud. Till exempel räknar man med att en av deras två huvudterapeuter dessutom ska vara verksamhetschef och klara den uppgiften på kanske en kvartstid. Många års erfarenhet säger oss att man inte kan leda ett team på 10-12 medarbetare med så begränsad arbetsinsats. Om man antar att det i stället kräver åtminstone trekvartstid, vilket är vår erfarenhet, elimineras helt skillnaden mellan anbuden.
För en så viktig patientgrupp som torterade och krigstraumatiserade flyktingar får det inte råda någon tvekan om att programmet går att genomföra. Att RKC klarar uppgiften vet vi med säkerhet sedan 26 år tillbaka när hela verksamheten startade på Röda Korsets initiativ. Om Wemind kan genomföra sitt optimistiska program står skrivet i stjärnorna. Företaget har ännu inga anställda för verksamheten och ingen beprövad erfarenhet av torterade och krigstraumatiserade patienter.
Från många håll hörs nu röster som med häpnad ser hur landstinget är berett att lägga ner RKC och ge avtalet till ett nytt bolag. "Dette er et tillbadeskritt for behandling og rehabilitering av torturoverlevere og indikerer at Sverige med denna beslutning ikke prioriterer å fölge sine forpliktelser nedskrevet i FNs torturkonvensjon som forskriver spesielle rettigheter for overlevere etter tortur" skriver till exempel en grupp norska experter i ett uttalande (Sverre Varvin, Marianne Opaas och Melina Meyer, National Centre for the Study of Violence and Traumatic Stress, Oslo, Edvard Hauff, Department of Psychiatry, University of Oslo, samt Nora Sveaas, Department of Psychology, University of Oslo.).
MONICA BRENDLER.
verksamhetschef, socionom, leg. psykoterapeut, Stiftelsen Röda Korsets Center för torterade flyktingar.
JOHANNA HERMANSSON THAM.
leg. läkare, specialist i barn- och ungdomspsykiatri, specialist i allmän psykiatri, leg. psykoterapeut, Stiftelsen Röda Korsets Center för torterade flyktingar.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
