Vi anmäler regeringen till EU-kommissionen för miljöbrott.
Enligt Naturvårdsverkets naturvärdesbedömning från 2010 uppvisar utsjöbankarna Fladen och Lilla Middelgrund utanför Hallandskusten högst naturvärden i den svenska delen av Kattegatt. Områdenas revmiljöer har en unikt mångfasetterad fauna, och fungerar som lek- och uppväxtområden för den akut hotade Kattegatt-torsken och hyser många andra rödlistade arter. Områdena omfattas av EU:s särskilda miljöskydd, Natura 2000, och Sverige är skyldiga att tillgodose regleringar och skydd för områdena.
Det här är en argumenterande text med syfte att påverka. Åsikterna som uttrycks är skribentens egna.
Trots att fiske är ett av de allvarligaste hoten mot marina ekosystemen, har Sverige vägrat att införa de fiskeregleringar som krävs för att skydda arter och livsmiljöer i marina skyddade områden, med undantag av en handfull partiella fiskeregleringar. Regeringens underlåtenhet att implementera skydd gör att ovärderliga naturvärden riskerar att slås ut, och viktiga kustnäringar hotas som följd.
Sverige har sedan 1999 ett miljömål om hav i balans och sedan 2006 en speciell aktionsplan för att uppnå detta. Trots detta vägrar Sverige införa fiskeregleringar i skyddsvärda områden. Sedan december 2004 är Sverige enligt EU:s art- och habitatdirektiv skyldiga att förhindra destruktivt fiske i områdena i Kattegatt. Enligt direktivet måste medlemsstaterna senast sex år efter det att Natura 2000-områden pekats ut kunna garantera att berörda naturtyper och arter har ett fullgott skydd. Sexårsfristen passerades i december 2010, och fortfarande har regeringen inte ens försökt reglera det destruktiva fisket som pågår i Fladen och Lilla Middelgrund.
Dessvärre är dessa områden bara toppen på ett isberg. Trots en lång rad utredningar om hur fiskeregleringar i Sveriges 274 marina Natura 2000-områden ska införas har inget hänt i praktiken. Därför anmäler miljöorganisationen Greenpeace Sveriges regering till EU-kommissionen för brott mot EU:s art- och habitatdirektiv.
Om inget görs, riskerar Sverige att ställas inför EU-domstol. För att undvika detta och en förestående kollaps i Kattegatt måste Länsstyrelserna få ett tydligt mandat och resurser av regeringen att reglera fisket. Medan detta arbete sker bör ett moratorium införas i de fem procent av våra vatten som har Natura 2000-skydd.
THERESE JACOBSON.
Skräddarsydda kurser i ämnen som intresserar och engagerar både kropp och själ.
JAN ISAKSON.
ansvariga för havsmiljöfrågor på Greenpeace.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
