Offensivt förslag för att fasa ut bisfenol.
Riksdagen har som mål att skapa en Giftfri miljö till år 2020. I dag tar miljöminister Lena Ek (C ) emot en plan från den parlamentariska Miljömålsberedningen som ska syfta till att förbättra folkhälsan och minskade miljöskador och samhällskostnader. Nu gäller det att regeringen ställer sig bakom Miljömålsberedningens förslag och snabbt fasar ut de farligaste kemikalierna som Bisfenol A. Det skriver Mikael Karlsson och Ulrika Dahl, Naturskyddsföreningen.
Ett av förslagen är att farliga kemikalier alltid ska bytas mot mindre farliga när sådana finns.Mikael Karlsson och Ulrika Dahl.
Det här är en argumenterande text med syfte att påverka. Åsikterna som uttrycks är skribentens egna.
Människor får diabetes och cancer. Allt fler drabbas även av allergier, fetma, autism och adhd. Forskare anser att detta inte helt går att förklara med traditionella modeller eller förbättrad diagnostik. Vetenskap visar att mannens spermieproduktion halverats på 50 år. Bebispojkar föds med missbildade könsorgan. Mannens reproduktion är med andra ord hotad. Forskare drar slutsatsen att detta i hög grad kan bero på industrisamhällets kemikalier.
Hormonstörande kemikalier är vanliga i våra hem och kroppar. De kallas hormonstörande eftersom de kan blockera eller i mångt och mycket likna kroppens egna hormoner. De kan alltså sätta igång eller stänga av centrala funktioner kroppen. Ibland sker detta vid tidpunkter när stor skada kan ske, som när foster eller barn utvecklas.
Ändå tillåts många hormonstörande kemikalier i produkter som används i vardagen. Många farliga kemikalier behövs inte för att tillverka produkterna, men företag får använda dem ändå. Det ger klirr i kassan i kemiindustrin men på sikt förlorar alla.
Vissa kemikalier som gör plaster mjuka, ftalater, har ändå ansetts vara så farliga att de förbjudits i leksaker och barnvårdsartiklar. Men man får fortfarande använda dem i andra plastprodukter i hemmet, som plastmattor, duschförhängen, golv, textilier, med mera. Tyvärr släpper ftalaterna lätt från dessa produkter och på så sätt hamnar de i damm och bland annat våra barns kroppar. Trots att vissa ftalater klassats som direkt giftiga av forskare och myndigheter tillåts de i vardagen.
Ett annat exempel är bisfenol A (BPA) i matförpackningar. BPA har förbjudits i nappflaskor och barnmatsburkar eftersom det anses vara hormonstörande. Det är bra. Men vetenskapen tyder på att BPA kan ge effekter på hjärnan, reproduktionen samt bidra till både prostata- och bröstcancer. Ändå tillåts det i andra matförpackningar, som konservburkar. Barnen skyddas fortfarande inte eftersom ett litet barn redan efter något halvår kan få mat från konservburkar. Vuxna skyddas inte alls.
Skräddarsydda kurser i ämnen som intresserar och engagerar både kropp och själ.
Miljömålsberedningens nya förslag är offensivt. Bland annat föreslås att farliga kemikalier alltid ska bytas mot mindre farliga när sådana finns. Det kan verka självklart men sker sällan i praktiken. En sådan reform bör gälla hela EU men fram till dess bör Sverige gå före med att skydda vuxna och barn i landet och visa att utbyten är möjliga. Kemikaliepolitiken gynnas nämligen alltid av föregångare.
Vi ser inte minst ett behov av att kemikaliesanera förskolor och skolor. Ett barns inomhusmiljö är nämligen fyllt med miljögifter som samlas i exempelvis damm. Vissa anser dammet vara så farligt att man inte bör våttorka golv, då reningsverken inte kan hantera kemikalierna i avloppet.
Nu vill vi att regeringen ställer sig bakom Miljömålsberedningens förslag och snabbt fasar ut de farligaste kemikalierna. Regeringen och kommunerna behöver samtidigt omedelbart börja sanera barnens befintliga offentliga miljöer. Det behövs om de allvarliga folksjukdomar som allt oftare kopplas till farliga kemikalier ska kunna sluta förvärras.
MIKAEL KARLSSON.
ordförande Naturskyddsföreningen.
ULRIKA DAHL.
chef avdelningen för miljögifter, Naturskyddsföreningen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
