Bra boenden för äldre skapar flyttkedjor.
Utmaningarna på bostadsmarknaden är större än någonsin. Behoven av upprustning och nyproduktion är stora. Dessutom bromsas flyttkedjorna genom bristen på attraktiva alternativ för seniorer, enligt utredningen om bostäder för äldre.
Bostadsbristen motverkar rörligheten på arbetsmarknaden, hämmar tillväxten och försvårar flyktingmottagandet. Det är också sant att bostadsbristen drabbat ungdomarna särskilt hårt. Men under de närmaste åren kommer antalet ungdomar att minska år från år – även i absoluta tal – alltmedan de äldre åldersgrupperna ökar kraftigt. Vår analys visar att ökningen av antalet invånare över 65 år fram till år 2030 motsvarar 360 000 bostäder. De äldres bostadsbehov är oftast inte akut – de bor redan någonstans – bara alltför ofta i bostäder som det blir svårt att bo kvar i om hälsan skulle svikta. Det påverkar samhällets kostnader för bostadsanpassningsbidrag och särskilt boende. Utan att ställa generationer mot varandra vill vi peka på att seniorernas bostäder inte sällan är eftertraktade av andra. Men avsaknaden av attraktiva alternativ för de äldre försvårar sådana flyttkedjor.
Det här är en argumenterande text med syfte att påverka. Åsikterna som uttrycks är skribentens egna.
Sverige har enligt Eurostat de friskaste pensionärerna i EU. Men även om det händer senare i livet kommer de flesta någon gång drabbas av sådant som nedsatt rörlighet, hjärtproblem och försämrad syn och hörsel. I åldern 75–84 år har var fjärde person nedsatt rörlighet och av personer över 85 år är det över hälften. Det går oftast bra att ta sig fram ändå – rollatorn är en fantastisk uppfinning – men det kan vara mycket svårt att klara trappor eller ens mindre nivåskillnader.
**Vår utredning visar att **två tredjedelar av lägenheterna i flerbostadshus inte fungerar för personer som inte klarar trappor. Hälften av alla ålderspensionärer som i dag bor i flerbostadshus saknar hiss i huset – och av dem som har hiss har mer än hälften ändå trappsteg i entrén. Och trappor som enda väg fram till entrén är faktiskt ännu vanligare i småhus.
Sociala aspekter är minst lika viktiga – med påtvingad ensamhet följer såväl psykiska som fysiska besvär. Även om morgondagens äldre sannolikt är friskare och ännu mer aktiva än dagens kan social isolering förväntas fortsätta utgöra ett med åldern växande bekymmer. Ett sätt att motverka detta är att främja olika boendeformer som ger större möjligheter till gemenskap och ömsesidigt stöd i vardagen. Här hemma har trygghetsbostäder visat sig vara ett vinnande koncept.
I Hamburg ses bygg-gemenskaper som en viktig del i bostadsförsörjningen och erfarenheten är att denna planeringsform bidrar till en mer socialt hållbar stadsutveckling. Mark anvisas till en grupp av människor som tillsammans planerar och låter bygga ett flerbostadshus åt sig. Konceptet är inte avgränsat till äldre men kan för seniorer bidra till såväl ökad trygghet som ett mer aktivt liv. På svagare bostadsmarknader kan ett gemensamt initiativ också vara det som gör det möjligt att bo kvar på orten eller i området.
Om bara femton år kommer ytterligare cirka 450 000 invånare i Sverige ha fyllt 75 år. Om inget görs kan många äldre efter hand hamna i en ohållbar bostadssituation. Det behövs ett varierat utbud av bostäder som är attraktiva för seniorer och som fungerar att åldras i – samtidigt som det frigörs bostäder för yngre hushåll.
Skräddarsydda kurser i ämnen som intresserar och engagerar både kropp och själ.
Många seniorer har goda ekonomiska förutsättningar men de äldsta, liksom utrikes födda, har ofta små marginaler. Det är också en fråga om jämställdhet: kvinnors inkomster ligger klart under männens. Utredningen visar att bara 15 procent av kvinnor över 75 år skulle kunna efterfråga en nybyggd tvåa. Bostadstilläggets gräns för bostadsutgiften ligger sedan 2007 på 5 000 kronor – vilket i dag inte räcker ens till en nybyggd etta.
Utmaningarna på bostadsmarknaden är större än någonsin. Vi menar att tillgänglighetsfrågorna behöver uppmärksammas mer, i synnerhet vid renovering, och att boendeformer som ger möjligheter till gemenskap och ömsesidigt stöd i vardagen ska främjas. Utredningen lägger fram förslag till åtgärder inom fyra områden: Förbättra tillgängligheten i befintliga bostäder; Fler bostäder som passar äldre; Underlätta flytt till – eller kvarboende i – en bostad som det går att åldras i samt Forskning och utveckling. Sammanlagt sexton åtgärder, bland dessa:.
• Ett nytt statligt stöd på 50 procent av kostnaden, dock högst 650 000 kronor, för installation av hiss i äldre flerbostadshus. Det ska gå till områden där det gör bäst nytta för att öka tillgången på tillgänglighetssmarta bostäder.
• Skyldigheten enligt PBL att undanröja enkelt avhjälpta hinder i publika lokaler och på allmänna platser utsträcks till att gälla entréer och trapphus i flerbostadshus.
• Statligt investeringsstöd till trygghetsbostäder.
• Ett nytt startbidrag till byggemenskaper på upp till 300 000 kronor för att klara initiala kostnader.
• En statlig garanti för upplåtelseinsatserna i kooperativ hyresrätt, som kan underlätta bostadsprojekt på svaga bostadsmarknader.
• Höjt tak för bostadsutgiften i bostadstillägget till 7 300 kronor i månaden. Det motsvarar nätt och jämnt hyran för en nybyggd tvåa och gör det möjligt för pensionärer med låga inkomster att flytta till en bostad som det går att leva ett självständigt liv i, även med nedsatt rörlighet. Eller att bo kvar efter en omfattande renovering.
• Rut-avdrag för hjälp i samband med flytt för 75+.
• Förenklad biståndsbedömning för hemtjänst som avser hushållsgöromål eller socialt stöd för 75+.
Vi vill komplettera regeringens satsning på klimatsmarta hyresrätter med att främja boende för gemenskap i tillgänglighetssmarta boendemiljöer – i kommuner med skilda förutsättningar.
Ewa Samuelsson.
särskild utredare.
**Utredningens experter: **.
Marianne Abramsson.
fil dr, Nationella Institutet för forskning om äldre och åldrande, Linköpings universitet.
Kerstin Kärnekull.
arkitekt, Forskargruppen Bo i gemenskap.
Lars Malmgren.
vd Utvecklingsbolaget Sverige AB.
Fredrik von Platen.
ordf i Seniorhusföreningen i Karlskrona.
Ulrika Hägred.
utredningssekreterare.
Utredningen om bostäder för äldre överlämnar i dag sitt betänkande "Bostäder att bo kvar i. Bygg för gemenskap i tillgänglighetssmarta boendemiljöer" till bostadsminister Mehmet Kaplan.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
