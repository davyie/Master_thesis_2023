Arbetsförmedlingen
måste reformeras nu.
Folkpartiet är kritiskt till att regeringen Löfven helt frångår löftet i regeringsförklaringen som särskilt lyfter arbetsmarknadspolitiken och inte minst reformeringen av Arbetsförmedlingen, skriver Roger Haddad (FP).
Folkpartiet har i Alliansregeringen varit väldigt pådrivande kring behovet av att reformera Arbetsförmedlingens roll.Roger Haddad.
Det här är en argumenterande text med syfte att påverka. Åsikterna som uttrycks är skribentens egna.
Den sittande minoritetsregeringen med Stefan Löfven i spetsen har pekat ut arbetsmarknadspolitiken som en av regeringens absolut viktigaste prioriteringar. Utanförskapet på arbetsmarknaden när det gäller de långtidsarbetslösa är ett bekymmer, så också att många utrikesfödda befinner sig utanför. Detta trots att Sverige har en av de högsta sysselsättningsnivåerna inom den Europeiska unionen. Sedan 2006 har också tusentals utrikesfödda gått från att vara arbetssökande till ett fast arbete. Regeringens bild av ungdomsarbetslösheten är däremot kraftigt överdriven eftersom den trots allt sjunker. I statistiken över unga arbetslösa finns samtidigt många heltidsstuderande i gymnasiet och på vuxenutbildningen. Folkpartiet vill i stället angripa det riktiga problemet – den grupp ungdomar som faktiskt är arbetslösa, det vill säga de som varken studerar eller arbetar. Att söka upp dessa ungdomar, ta reda på deras situation och erbjuda råd, stöd och utbildning är en mycket viktig förebyggande åtgärd som kommunerna måste bli bättre på att sköta.
**Den reformerade **gymnasieskolan med tydliga yrkesinriktningar, ökat inslag av branschkontakt, lärlingsutbildningar och möjlighet till gymnasiala lärlingsanställningsavtal är andra viktiga förslag som vi presenterat och delvis genomfört för att motverka ungas utanförskap i samhället. Vi vill nu ta ett steg till och utveckla yrkesinriktade kurser i gymnasiet för alla de som inte är behöriga till de nationella programmen. I stället för att stöpa in alla i samma form, med risk för stora avhopp redan de första åren i gymnasieskolan måste flera utbildningsvägar erbjudas. Vi vill vidare utveckla lärlingsutbildningen till branschlärlingar, utan att tvinga ungdomarna att bli högskolebehöriga. Det Socialdemokraterna planerar för är att åter teoretisera gymnasieskolan, det skulle knappast minska avhoppen, tvärtom.
Branschlärlingar innebär att arbetsgivare i högre utsträckning än i dag kan styra över innehållet i en yrkesutbildning. Målet är att öka kopplingen till arbetslivet, stärka chanserna att klara av utbildningens mål samt underlätta ungas etablering på arbetsmarknaden – med ett fullständigt slutbetyg. En mycket vanlig bild kring unga arbetslösa som är inskrivna hos Arbetsförmedlingen i dag är att de saknar slutbetyg från gymnasieskolan. Det kan inte vara arbetsmarknadspolitiska insatser som krävs, i stället måste samhället snabbt motivera unga att fullfölja en utbildning.
**Folkpartiet har **i Alliansregeringen varit väldigt pådrivande kring behovet av att reformera Arbetsförmedlingens roll. Dess uppdrag är för brett, resurser som anslås används inte och resultatet att förmedla arbete är inte tillfredsställande. Vi tillsatte, alldeles för sent, i januari 2014 en utredning med uppgift att helt genomlysa myndighetens uppdrag. Utredaren skulle titta på styrningen, inslaget av privata utförare av olika tjänster men också andra länders arbetsförmedlingar. Folkpartiet menar att regeringen med statsminister Löfven i spetsen och arbetsmarknadsministern nu agerar helt emot utredningens intentioner. Den statliga utredaren har entledigats, inga nya direktiv har presenterats. Arbetsmarknadsministerns hittills gjorda uttalanden tyder på att regeringen i praktiken har begravt ett av de viktigaste initiativen på det arbetsmarknadspolitiska området som syftar till att sätta den mest kritiserade myndigheteten under lupp och återkomma med reformförslag. Kan det vara så att Socialdemokraterna inte mäktar med en genomgripande reform eller är det så att stödpartiet, Vänsterpartiet, spökar i bakgrunden som motståndare till alternativa aktörer?.
Folkpartiet är också kritiskt till att regeringen Löfven helt frångår löftet i regeringsförklaringen som särskilt lyfter arbetsmarknadspolitiken och inte minst reformeringen av Arbetsförmedlingen. Arbetsmarknadsministern har i stället för att öppna för kraftfulla reformer valt att presentera ett något rensat regleringsbrev för verksamhetsåret 2015. Men de utpekade områdena är desamma. Redan i dag står det att Arbetsförmedlingen ska arbeta med att matcha arbetssökande mot lediga jobb, ha kontakt med arbetsgivare, fokusera på ungdomsarbetslösheten, arbeta med nyanlända samt med de långtidsarbetslösa. Att lägga etableringsuppdraget för nyanlända hos myndigheten är en viktig signal för hela integrationspolitiken. Men studier visar att uppdraget kan bli bättre. Dessutom måste Arbetsförmedlingen bli bättre på att erbjuda utrikesfödda arbetssökande stöd, inte minst kvinnor, så att de snabbare kan komma ut på arbetsmarknaden. Personalen i myndigheten intygar samtidigt att detta breda uppdrag är orealistiskt att genomföra. Att regeringen nu återkommer med exakt samma uppdrag löser inget.
En översyn måste få fullt och fritt mandat att helt föreslå en ny myndighet, en ny struktur, med ett helt nytt upplägg med förslag på hur denna del av statens arbetsmarknadspolitik ska bedrivas i framtiden. Detta måste innebära att en utredare måste kunna föreslå om vissa av dagens uppgifter helt ska slopas, om Arbetsförmedlingen överhuvudtaget är lämpad att ansvara för alla delar som idag samt om det offentliga ska hantera allt eller om alternativa utförare efter kontroll ska utföra vissa delar.
Efter generaldirektörens handlingsplan för bättre effektivitet och i synnerhet arbetsmarknadsministerns uttalanden, hanteringen av utredningen samt regeringens beslut från december – tyder allt på att regeringen är nöjd. En våt filt kommer nu att läggas över hela reformarbetet. Arbetsförmedlingen behöver inte bara se över några kontor runt om i landet eller uppdatera sin it-plattform. Arbetsmarknadspolitiken måste i grunden reformeras. Utbildningspolitiken måste fokusera på kunskap och arbete, uppdraget i sin helhet till myndigheten behöver kritiskt granskas för att uppnå bättre service för medborgarna. Riksdagen har anvisat drygt 70 miljarder till detta politikområde. Om vi ska uppnå bättre resultat räcker det inte med smärre justeringar i ett regleringsbrev. Regeringen bör snarast leva upp till sina egna löften i regeringsförklaringen kring översyn av Arbetsförmedlingen.
ROGER HADDAD (FP).
riksdagsledamot för Västmanland.
arbetsmarknads- och integrationspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
