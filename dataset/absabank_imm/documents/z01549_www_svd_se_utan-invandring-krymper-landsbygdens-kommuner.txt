Utan invandring krymper
landsbygdens kommuner.
På söndag avgör folket vilka som ska styra Sverige framöver och ett av partierna går till val på att kraftigt minska invandringen. Med en sådan politik skulle 220 av landets 290 kommuner ha en minskande befolkning. Nya svenskar är en nyckel till att kommuner med en åldrande befolkning ska klara framtidens behov av arbetskraft, inte minst i omsorgen, skriver Andreas Bergström och Anna Rehnvall, tankesmedjan Fores.
Med en fortsatt invandring kommer hela Sverige att kunna leva även om 20 år.Andreas Bergström och Anna Rehnvall.
Det här är en argumenterande text med syfte att påverka. Åsikterna som uttrycks är skribentens egna.
Enligt SCB:s befolkningsstatistik hade 84 av Sveriges 290 kommuner minskande befolkning förra året. Våra beräkningar, som finns tillgängliga på Fores hemsida, visar att om det inte hade varit för invandringen skulle inte mindre än 220 av landets 290 kommuner ha haft minskande befolkning.
Framför allt är det glesbygdskommuner norr om Dalälven som skulle krympa mycket snabbt utan invandringen. Till exempel skulle Hagfors, Ljusnarsberg och Sorsele ha minskat med runt 5 procent enbart i fjol. Tack vare invandringen dämpas minskningen mycket, och Ljusnarsberg hade till och med en liten befolkningsökning.
Kommuner med minskande befolkning kännetecknas av en högre medelålder än riket i snitt, en lägre andel högutbildade och en lägre andel utrikesfödda, vilket är en mycket problematisk kombination. Den höga medelåldern innebär att dessa kommuner, nu eller om några år, har många äldre som behöver service och omsorg, och allt färre yngre som kan ordna detta. Därmed har nytillkomna invandrare en nyckelroll för dessa kommuner, särskilt om man utöver ambitionen att tillhandahålla grundläggande service åt de som redan bor där också vill utveckla det lokala näringslivet och attrahera andra att flytta till bygden. En förutsättning för detta är också att vi fortsätter att arbeta för att nya svenskar snabbare kommer i arbete.
Invandrare spelar redan en stor roll på den svenska arbetsmarknaden. De är överrepresenterade i många grupper som är centrala för välfärden: 17 procent av alla undersköterskor, 29 procent av landstingens lokalvårdare och 31 procent av läkarna och tandläkarna är utrikesfödda. Siffrorna är från 2012, då 15,4 procent av befolkningen totalt sett var utrikesfödd.
Det finns många goda skäl för en liberal invandringspolitik. Det viktigaste handlar inte om arbetskraftsbrist i avfolkningsbygd, utan om de stora möjligheter migrationen för med sig för den som flyttar. Vi vill att vi och våra barn ska ha möjlighet att bosätta oss var vi vill, och på samma sätt välkomnar vi andra att bosätta sig här. Invandringen ger oss också nya idéer och impulser, stärkta förbindelser med omvärlden och en spännande mångfald.
Med en fortsatt invandring kommer hela Sverige att kunna leva även om 20 år. Det kommer att finnas människor som spelar division 6-fotboll, reser midsommarstången, föder barn och tar hand om varandra även i glesbygden. Om fotbollsspelarna, midsommarfirarna, mammorna och omsorgspersonalen pratar två språk i hemmet, lagar annan mat än den vi är vana vid eller firar andra högtidsdagar, så ser vi att det berikar det svenska samhället.
Ett av riksdagspartierna menar att det tvärtom är ett hot mot Sverige. Våra studier visar att den bedömningen är klent förankrad i verkligheten.
ANDREAS BERGSTRÖM.
vice vd för den gröna och liberala tankesmedjan Fores.
ANNA REHNVALL.
chef för migrations- programmet, Fores.
Fores står för Forum för reformer och entreprenörskap, och är en grön och liberal tankesmedja som vill förnya debatten i Sverige med tro på entreprenörskap och människors möjligheter att själva forma sitt liv. Ett trettiotal större finansiella anslag finansierar Fores; från forskningsstiftelser, myndigheter, företag, organisationer och enskilda. Centerpartiet är största enskilda finansiär. Ingen aktör har genom sitt bidrag inflytande över Fores samlade verksamhet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
