En äkta svensk är solidarisk med alla.
Den svenska flaggan vajar från min balkong samtidigt som venezuelanska flaggor pryder mitt vardagsrum. Björn Afzelius sång till friheten pumpar högt från högtalaren ut över Albys gator.
Med en svensk mamma och venezuelansk invandrarpappa representerar jag det mångkulturella Sverige. Ett Sverige som skrämmer Sverigedemokrater, högerextremister och nazister. Dessa ”rena” svenskar säger sig representera Sverige och den svenska flaggan. Men jag är också här för att försvara mitt Sverige, min blågula flagga.
Min mormor Gurli skulle skämmas om hon levde i dag. Hon skulle skämmas över hur en del svenskar från min generation verkar ha så lite koll på vad som är svenskt och vad som ligger till grund för svenska värderingar.  Mormor Gurli var för mig en äkta svensk, en kvinna som var trygg i sin svenska identitet. När hennes dotter, min mamma, kom hem med en sydamerikansk man gjorde den tryggheten henne öppen för att ta in min pappa i familjen.
Under hela min uppväxt fick mormor mig att känna mig speciell. Trots att det fanns rasistiska vindar som ville stämpla mig som invandrare, osvensk och icke-välkommen, så gjorde hon sitt yttersta för att lära mig att dessa människor inte representerade Sveriges anda.
Hon lärde mig att en äkta svensk är påläst, trygg demokrat, solidarisk mot andra, öppensinnad och varken rädd för invandrare eller för att bli invandrare själv.
Det som är äkta svenskt, om du frågar mig, är just den här tryggheten som min mormor bar på. En trygghet som baseras på att Sverige har varit en demokrati länge, samtidigt som vi inte har varit utsatta för krig.
Detta banade vägen för en generation svenskar som dessutom engagerade sig för internationell solidaritet med hjälp av bistånd och en generös asylpolitik.
Vi som är äkta svenskar vet att demokrati går ihop med solidaritet. Vi vet dessutom om att solidaritet lönar sig i längden. De människor som flytt till Sverige är oftast människor som är demokratikämpar. När de kommer hit berikar Sverige dem dessutom med sina lärdomar. De lär sina barn hur fantastiskt det är att få bo i detta land. Vi svenskar blir samtidigt påminda om hur lyckligt lottade vi är, och tar oss an framtiden med framgång.
Att vara äkta svensk är att vara stolt över vår historia där solidaritet för andra medmänniskor och demokratiarbete i andra länder är en del av vad det innebär att vara svensk.
Det som jag tackar de högerextremistiska partierna för är att de lyft frågor som:.
1. Vad innebär det att bo i ett mångkulturellt samhälle?.
2. Hur ska vi bedriva invandringspolitiken framåt utifrån svenska grundvärderingar?.
Jag blir frustrerad när politiker och journalister bemöter Sverigedemokraternas politik genom att antingen ignorera deras frågor eller att komma med ogenomtänkta motargument i stil med ”Du har fel, Jimmie”.
Skit samma om Jimmie har fel och skit samma om hans fantasi-Sverige skulle gå under. Det är helt ointressant.
Det intressanta är att få höra vad din syn på mångkulturella Sverige, miljonprojekten, segregering och asylpolitik är. Ta debatten på allvar.
En annan sak som väcker stor frustation är att de som pratar om invandringspolitik, om miljonprogram och om segregering till 80 procent är människor som inte bor eller kanske ens vistats en längre tid i områden som Alby.
Självklart ska alla komma till tals men retoriken blir så förenklad och långt från verkligheten så att det blir vekt. Antingen tycker man synd om invandraren och pratar om hen som om hen vore ett skört barn. Eller så tycker man att invandring är det sämsta påhittet i svensk historia och pratar om invandraren och det mångkulturella Sverige som något man kan kasta i papperskorgen och slänga ut från landet.
Men i min mening, jag som bor i Alby, så är invandraren varken någon det är synd om eller någon som går att trolla bort.
Varje dag träffar jag människor som brinner för demokrati och som jobbar för att sprida Sveriges demokratiska värderingar hela vägen till sina hemländer.
Varje dag träffar jag entreprenörer som var tvungna att starta eget då de aldrig kunde få ett vanligt jobb. Varje dag träffar jag ungdomar som mixar musikstilar och danser för att skapa nya kulturella trender.
De som pratar om segregering är samma människor som drar sig till områden med en majoritet svenskar. Vi lever inte segregerat i Alby! Vi lever i en supermix. Detta gör oss visa och öppensinnade. Som artist och konstnär är det i mitt Alby som jag hittar inspiration.
Jag vill uppmana er som bor.
i förorten och som är entreprenörer, författare, fotbollspelare, komiker, artister, politiker, journalister: Ta för er i debatten, visa att ni finns att ni har en röst. Sitt inte hemma och baxna över främlingsfientligheten. Utöva er demokratiska rätt och visa att ni tillhör Sverige. Visa stolt upp ert bidrag till det svenska samhället. Mitt bidrag är musiken, tung svensk hiphop. Mitt bidrag med den här artikeln är att visa min kärlek till mitt Sverige.
Dogge Doggelito.
FAKTA.
REN.
N.
