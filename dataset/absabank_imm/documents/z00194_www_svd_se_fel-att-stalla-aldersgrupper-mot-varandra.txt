Fel att ställa åldersgrupper
mot varandra.
Pensionssystemet har blivit bekymmersamt för de äldre, men problemen är långt större för de yngre. Det handlar inte om en konflikt mellan generationerna. I stället krävs politiska lösningar för alla, skriver KG Scherman, tidigare generaldirektör för Riksförsäkringsverket.
Det ligger i de yrkesverksammas intresse att slippa ifrån PPM och i stället samordna alla avgifterna i inkomstpensionen.KG Scherman.
Det här är en argumenterande text med syfte att påverka. Åsikterna som uttrycks är skribentens egna.
Ska premiepensionen (PPM) finnas kvar eller samordnas med den andra delen av den allmänna pensionen, den så kallade inkomstpensionen? Det är en fråga som upprör sinnena och, helt omotiverat, ställer generationerna mot varandra.
Klart är att med större avkastning på PPM-fonderna än vad lönerna ökar så blir pensionerna större med premiepension än utan. "Demo Persson", född 1973 är pensionsmyndighetens "exempelperson". Han får 1600 kronor extra tack var en god avkastning på PPM. Med den utvecklingen blir "behövlig pensionsålder" 65, PPM täcker den sänkning av pensionen som annars skulle följa av en ökad livslängd. För den som inte lyckas få en sådan extra avkastning, vi kallar honom "olycklige Persson" blir pensionsåldern över 68!.
Om det finns en hygglig säkerhet för en extra avkastning och om den kommer alla till godo, ja då skulle de unga förlora på att PPM avskaffas. Och då bör det inte ske.
Men det finns invändningar.
En invändning är tvivel på att finansmarknaderna i genomsnitt kan ge en nämnvärd extra avkastning. Visserligen bjöd några decennier mot slutet på 1900-talet på stora vinster. Men under 70-talet stod aktierna i stort sett stilla. Och om man tittar på de 15 år som PPM har funnits så är det många år då det varit rent minus.
Skräddarsydda kurser i ämnen som intresserar och engagerar både kropp och själ.
Se på situationen för herr Pettersson och fru Andersson, om PPM-systemet hade varit i full funktion för fem år sedan. Herr Pettersson gick i pension i augusti 2007. Tack vare den våldsamma uppgången på börserna åren dessförinnan blev hans pension cirka 13 000 kronor per månad, varav 2500 kronor från PPM. Fru Andersson var lite yngre, hon hade sedan länge planerat att gå i pension i december 2008. Hon hade också gjort upp med arbetsgivaren om detta. Men så föll hennes PPM-fonder med 40 procent, hennes pension blev bara 12 000 kronor! Hon förlorade, jämfört med herr Pettersson, 1000 kronor per månad för resten av livet.
Det finns en annan typ av variationer, nämligen den mellan olika människor vid samma tidpunkt. Ända sedan den stora kampanjen när PPM infördes har människor oroat sig för detta. Och med all rätt. Vi såg att Demo Person, som har placerat bra, kan pensionera sig vid 65, medan "Olycklige Persson" får vänta till 68.
Är det rimligt att sätta herr Petterson, fru Andersson, Demo Persson och Olycklige Persson i de här beskrivna situationerna? I förväg vet ju ingen av dem vilken roll som de kommer att spela. Finns det kunskap nog för att göra rätt val? Går det att undvika följderna av långa nedgångsperioder? Och är det detta som människor skall ägna sina liv åt?.
Svaret är att den kunskap som behövs inte finns och att om den funnes så är det ändå inte något som man skall tvinga alla människor att syssla med.
Pensionssystemets fäder gjorde rätt när de 1994 skrev att "intresset för säkerhet och trygghet skall sättas före intresset för valfrihet". Och att en minsta avkastning skulle garanteras. Varför man sen skapade ett helt annat system, alltså dagens PPM, har aldrig förklarats.
Många, inklusive författaren till detta stycke, drar slutsatsen att det ligger i de yrkesverksammas intresse att slippa ifrån PPM och i stället samordna alla avgifterna i inkomstpensionen. De som tycker om att välja och jobba med fonder och aktier kan ju göra det med tjänstepension och privata pensioner.
Självfallet, redan gjorda avsättningar skall man inte röra. Och egentligen borde man väl kunna tänka sig en lösning där de som så önskar kan få arbeta vidare med att placera en del av avgiften till allmän pension till fonder. En radikal tanke, men kanske inte omöjlig. Huvudsaken är ju att de många som inte vill och inte kan ägna sig åt väljandet och denna oro slipper. I det avseendet räcker det inte med att det finns en så kallad ickevalsfond. Den fonden är placerad på finansmarknaden som alla de andra.
Påståenden om att den ena generationen vill sko sig på den andras bekostnad är utan grund. Nu behövs en samling kring insikten att pensionssystemet har blivit bekymmersamt för de äldre men att det är långt besvärligare för de yngre. Och att gemensamt se till att problemen löses. På kort sikt måste mer pengar skjutas till. Det är politikernas sak att fundera ut hur det skall gå till.
KG SCHERMAN.
generaldirektör för Riksförsäkringsverket (RFV) 1981-1996.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
