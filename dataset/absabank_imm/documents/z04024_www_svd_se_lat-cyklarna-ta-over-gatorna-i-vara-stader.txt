Forskare: Låt cyklarna ta över gatorna i våra städer.
Framtidens städer skulle kunna kännetecknas av hela gator som blivit grönområden, breda cykelbanor och nya uteserveringar. De nya städerna kommer att erbjuda nya affärsmöjligheter när det blir mer attraktivt att vistas i staden, skriver forskarna Stefan Gössling och Jan Henrik Nilsson.
Bilen börjar helt enkelt bli omodern. Det som en gång var den viktigaste prylen och identitetsmarkören har blivit en belastning.
Det här är en argumenterande text med syfte att påverka. Åsikterna som uttrycks är skribentens egna.
Många städer i Europa befinner sig mitt i en transportrevolution. Privatbilen börjar förlora positionen som det dominerande transportmedlet i urbana miljöer, bilen börjar helt enkelt bli omodern. Det som en gång var den viktigaste prylen och identitetsmarkören har blivit en belastning. Den passar inte en flexibel uppkopplad modern livsstil. Framför allt unga människor verkar undra varför de ska behöva ta körkort eller ha egen bil. Vem vill behöva tänka på försäkringar, reparationer, besiktning, däckbyte, tankning och parkering, när man kan beställa en resa när man behöver den?.
Trenden speglas även i statistiken: I USA har andelen 19-åringar med körkort gått ner från 87 procent år 1983 till 69 procent år 2014. Samma trend är dokumenterad i Norge, Storbritannien, Tyskland och Frankrike, färre ungdomar tar körkort och de gör det vid högre ålder. I Sverige har andelen 18–29 åringar med körkort gått ner med 0,5–0,9 procent per år, beroende på åldersgrupp. På lång sikt är det en stor förändring.
Intresset för att cykla växer. Andelen resor med cykel i europeiska städer varierar från 2 procent i London till mer än 60 procent i nederländska Groningen. I nästan alla större städer ökar cykeltrafiken sin andel av persontransporterna. I Stockholms innerstad har cykeltrafiken mer än fördubblats sedan 1990.
För den som inte vill cykla finns många fler alternativ än tidigare. Nu är det möjligt att planera, boka och betala resor med olika appar i mobilen, oavsett om det gäller att resa med buss, taxi, tunnelbana och tåg eller att boka bil i den lokala bilpoolen. Via smartphonen är det även möjligt att ta fram kartor eller vägledning. De nyaste apparna kan till och med integrera cykel, kollektivtrafik och biluthyrning. I USA, Kina och många andra länder är även individualiserade transporttjänster framgångsrika. I juli rapporterade till exempel Uber 2 miljarder bokade resor sedan 2009, Didi Chuxing hade 1,4 miljarder bara år 2015.
Utvecklingen innebär att vi på sikt rör oss från att se transportmedel som privat egendom till att se transporter som tjänster. Det innebär en stor förändring av vårt förhållande till urban mobilitet och resande. Just detta kan vara städernas chans att lösa problem med bilköer, olyckor, luftförorening, buller och trängsel. Det är privatbilar som orsakar de flesta av städernas miljö- och hälsoproblem.
Även i de mest cykelvänliga städerna, som Freiburg i Tyskland, ägnas omkring 55 procent av väg- och transportarealen åt bilar, varav nästan 7 procent bara till parkering. Använder vi transporttjänster i stället för egna bilar, kan vi bli av med 70 procent av alla fordon i städerna. En sådan transportrevolution ger ett unikt tillfälle att förändra våra städer.
De nya städerna skulle kunna kännetecknas av hela gator som blivit grönområden, breda cykelbanor och nya uteserveringar. De bilar som kör är elektriska, helt i linje med Europeiska unionens målsättning för transportsektorn. Bullret minskar, likaså luftföroreningar och växthusgasutsläpp. Automatiserade bilar kommer att minska olyckorna dramatiskt. Barn, äldre och andra som tidigare känt sig osäkra på cykel kan nu röra sig riskfritt. Staden blir långsammare och lugnare, samtidigt som genomsnittshastigheterna ökar: utan bilköer, med fler cyklister och bättre kollektivtrafik kommer vi snabbare fram, samtidigt som vi kan uppnå en ny mobilitets- och livskvalitet.
Det kommer också finnas mycket av det som just nu är städernas största bristvara: utrymme. Det är ytor som kan användas för att utveckla moderna städer med plats för möten, kultur och rekreation. Nørrebrogade i Köpenhamn är ett intressant exempel, där större utrymme för gång- och cykelbanor skapat en lugnare miljö med plats för caféer, uteserveringar och andra verksamheter.
För att en sådan framtid skall kunna bli verklighet måste vi planera för förändringarna redan nu. Väg- och gatumiljöer bör omvandlas i ökande takt för att ge utrymme till cykeln. Tankstationer för el-bilar och elcyklar ska ligga tätt. Fritt wifi ska vara tillgängligt för både invånare och besökare. Man kommer att behöva använda mobilen flitigt för att planera, boka och betala resor.
Framtidens städer kommer att erbjuda nya affärsmöjligheter när det blir mer attraktivt att vistas i staden. Man kommer att handla mer i staden och mindre i externa köpcentrum. Transporttjänster måste anpassas för transporter av allt från livsmedel till cyklar. Stora förändringar kräver nytänkande. Det är läge att planera för framtidens hållbara städer redan nu.
Stefan Gössling.
fil dr, professor, School of Business and Economics, Linnéuniversitetet, Kalmar.
Jan Henrik Nilsson.
fil dr, docent, Service management and service studies, Lunds universitet, Helsingborg.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
