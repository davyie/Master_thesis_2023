Vi vill ha våra pengar tillbaka.
FN:s arbetsmarknadsorgan ILO menar att Byggnads och Elektrikerförbundet har utsatts för allvarliga föreningsrättsliga kränkningar och uppmanar regeringen att kompensera oss för de skadestånd som vi tvingades betala till Laval. Men från regeringen är det tyst. Därför hjälper vi Reinfeldt på traven och kommer att överlämna en räkning till honom. Vi vill också ha en ursäkt, skriver Johan Lindholm, Byggnads, och Jonas Wallin, Elektrikerförbundet.
Vi kommer också att skicka ett brev till samtliga riksdagsledamöter med krav på att man omedelbart tar initiativ till att Lavallagen förpassas dit den hör hemma – i papperskorgen. Svensk arbetsmarknad har inte tid att vänta en enda dag till.Johan Lindholm och Jonas Wallin.
Det här är en argumenterande text med syfte att påverka. Åsikterna som uttrycks är skribentens egna.
I februari kom FN:s arbetsmarknadsorgan ILO ut med ett yttrande som underkände EG-domstolens agerande i Lavaldomen och den svenska Lavallagen. ILO:s yttrande ger inte bara fackförbunden Byggnads och Elektrikerna full upprättelse i Vaxholmsmålet utan har stor betydelse för grundläggande fackliga fri- och rättigheter. Våra svenska kollektivavtal borde enligt ILO vara människors möjligheter inte tvärtom!.
Svensk arbetsmarknad har kommit långt när det gäller villkor, löner och säkerhet och det ligger många års facklig kamp bakom detta. Tanken med EU och den fria rörligheten var ju att vi skulle sprida det till övriga Europa. Inte flytta bakåt i tiden här i Sverige och dumpa löner och villkor. Sedan ILO:s yttrande kom har regeringen varit tyst. Nu har de chansen att ge oss upprättelse, riva upp Lex Laval och betala tillbaka Byggnads och Elektrikerna skadeståndspengarna. Våra medlemmars pengar! Det är upp till bevis nu om de står upp för svenska modellen.
Men vad var det egentligen som hände sommaren 2004? Det hela började med att det lettiska företaget Laval un Partneri kom till Vaxholm för att genomföra en ombyggnad av Söderfjärdsskolan i Vaxholm. Detta skulle bli starten på en av de mest uppmärksammade händelserna någonsin på svensk arbetsmarknad.
Vad frågan handlade om, och fortfarande handlar om, är rätt enkel. Ska utländska företag som genomför arbete i Sverige kunna betala sina anställda lägre löner och erbjuda sämre villkor? Ja, sa den svenska regeringen och stiftade Lavallagen, påhejade av Svensk Näringsliv. I samma stund sattes svenska kollektivavtal ur spel och lönerna i Sverige kunde börja utsättas för en låglönekonkurrens. Svenska företag som vill jobba med bra villkor kan inte längre konkurrera på en sund marknad.
I Vaxholm visade det sig att det lettiska företaget betalade löner långt under kollektivavtalsnivån och Byggnads och Elektrikerförbundet försatte därför skolbygget i blockad. Detta för att få Laval att teckna avtal med Byggnads och därmed se till att de lettiska byggjobbarna fick samma löner som sina svenska kollegor.
Nu startades en häxprocess mot Byggnads och Elektrikerna som saknar motstycke och vi blev beskyllda för att vara främlingsfientliga och vilja stänga gränserna. Politiska partier på högersidan och Svensk näringsliv var inte sena att smutskasta facket. Vad många av våra kritiker glömde att berätta var att de egentligen välkomnade låglönekonkurrensen och att fackföreningarna försvagas.
I rättssalarna gick det inte bättre för oss. Både EG-domstolen och sedan Arbetsdomstolen konstaterade att Byggnads och Elektrikerförbundets blockad av Laval stred mot EG-rätten. Fri rörlighet stod över fackliga rättigheter. Något som ILO nu säger var fel.
Då plötsligt hade vi en situation där Byggnads och Elektrikerförbunden hade agerat helt enligt svensk lagstiftning med blev dömda att betala drygt 3 miljoner i skadestånd till Laval. Den svenska regeringen stiftade också Lavallagen som innebär att svenska fackföreningar inte kan kräva svenska kollektivavtal av utländska företag som verkar i Sverige.
Resultatet lät inte vänta på sig, idag utnyttjas utländsk arbetskraft på svensk arbetsmarknad på ett ovärdigt sätt. Låglönekonkurrensen blommar och det råder kaos i byggbranschen. En situation som inte är till gagn för någon.
Nu hade historien om Laval kunnat vara slut här. Men till vår stora glädje kom det för några månader sedan den rapport från FN:s arbetsmarknadsorgan ILO som fullständigt sopar mattan med EG-domstolen och den svenska regeringen och ger Byggnads och Elektrikerförbundet full upprättelse.
ILO underkänner Lavallagen och säger att den strider mot internationella konventioner om facklig förenings- och förhandlingsrätt. ILO menar att Byggnads och Elektrikerförbundet har utsatts för allvarliga föreningsrättsliga kränkningar och uppmanar regeringen att kompensera oss för de skadestånd som vi tvingades betala till Laval.
Trots att FN säger till på skarpen har det varit tyst från den svenska regeringen. Därför hjälper vi Reinfeldt på traven och kommer med räkningen till honom. Vi förväntar oss att regeringen omedelbart återbetalar. Våra medlemmar väntar.
Vi kommer också att skicka ett brev till samtliga riksdagsledamöter med krav på att man omedelbart tar initiativ till att Lavallagen förpassas dit den hör hemma – i papperskorgen. Svensk arbetsmarknad har inte tid att vänta en enda dag till.
Slutligen skulle det vara en fin gest från alla våra kritiker som genom åren beskyllt oss för både det ena och det andra att samlas för en gemensam ursäkt till Byggnads och Elektrikerförbundets medlemmar och alla våra utländska arbetskamrater. Vi lovar att inte säga – vad var de vi sa, vi hade rätt hela tiden!.
Vi kräver våra pengar tillbaka och en ursäkt. Men framförallt vill vi att den svenska regeringen står upp för den svenska modellen och att Lavallagen upphävs!.
JOHAN LINDHOLM.
Ordförande Byggnads.
JONAS WALLIN.
ordförande Elektrikerförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
