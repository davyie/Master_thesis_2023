Hur kan skattepengar gå till hatpredikanter?..
Sverige gav inte bara frihet för oss demokratikämpar som rymde från könsapartheiddiktaturer. Även demokratins medeltida motståndare vilka nu bygger sina hederskulturer här i Sverige fick samma frihet.
Gång på gång kommer avslöjanden om att vissa moskéer ägnar sig åt att stödja jihadister och sprida förakt mot kvinnor.
Senast berättar Niklas Orrenius i DN om att både utländska och inhemska hatpredikanter kör sina föreläsningsturnéer i svenska moskéer. Det är fritt fram för hets mot folkgrupp, mot homosexuella och kvinnor vilka ska beslöjas och oskuldskontrolleras.
Det pågår en bred kamp mot demokratin och kvinnors rättigheter med stöd av skattepengar som journalisten i DN belyser.
Häromdagen kom en nästa avslöjande. Zakine Madon skriver att barn i Mevlana-moskén i Rinkeby har fått be för de turkiska styrkornas seger som krigar mot kurderna. Den turkiska presidenten Erdogan verkar styra vissa moskéer i Sverige.
Vår feministiska utrikesminister kommenterar inte heller när Erdogan basunerar ut att ”jämställdhet är mot naturen” och håller tyst även när kvinnor som tar av sina slöjor fängslas i Iran. Den feministiska regeringen vänder bort blicken när brott begås i namn av kultur och religion.
Även de som har betalt för att stå upp för barns rättigheter som Barnombudsmannen och Rädda Barnen är tysta. Demokratiminister Alice Bah Kuhnke verkar sova lugn trots att demokratiomstörtande verksamheter, som framgår av Madons ledarartikel, finansieras från hennes departement.
Den annars modige journalisten Zakine Madon missar ändå att ställa de avgörande frågorna här, nämligen: Har vi bland de 349 folkvalda ledamöter i riksdagen ingen med civilkurage som skulle våga anmäla detta vansinne till konstitutionsutskottet?.
Och den andra frågan, borde inte dessa medeltida gruppers ledare i dessa moskéer som i dag uppbär statsbidrag avkrävas ansvar för hets mot folkgrupp, krigspropaganda och stöd för terrorverksamhet?.
När pastorn Åke Green hetsade mot homosexuella ställdes han inför rätta. Han var svensk. Men gömmer man sig bakom den ”mångkulturella” fasaden så går det bra med hets mot folkgrupp och ren könsrasism.
I Frankrike, Danmark, Tyskland och Holland har man stängt en rad hatmoskéer som propagerar mot demokrati. Den fredsmoské som den kvinnliga imamen Seyran Ates öppnade i Tyskland – där kvinnor och män, homo och heterosexuella ber tillsammans – måste däremot skyddas med beväpnade livvakter. Var finns dessa svenska fredsmoskéer?.
När makthavarna inte lyssnar måste jag fråga var de tunga journalisterna finns som kräver att en demokratiminister som skickar pengar till krigshetsare och kvinnohatare bör avgå?.
I en demokrati får man säga vad man vill – men att stödja jihadanhängare och kvinnohatare med skattepengar är ändå att gå för långt. Särskilt för en regering som är så förtjust i att kalla sig för ”feministisk”.
Maria Rashidi, kvinnorättsaktivist, ordförande Kvinnors rätt.
Häng med i debatten och kommentera artikeln – gilla  Debatt på Facebook.
