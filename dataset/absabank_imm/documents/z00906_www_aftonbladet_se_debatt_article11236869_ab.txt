”Avlöva försvaret bara dumt  – Anders Borg”.
Att låta finansministern långsiktigt avlöva försvaret med kanske fem miljarder utan en diskussion kring dess uppgifter är dock inte bara dumt, det tangerar gränsen till det oanständiga. Anders Borg är förvisso inte den förste finansminister som misshandlar försvaret för att få sin budget att gå ihop. Man han är nog den som gjort det mest ohöljt och demonstrativt. När finansen därtill tillsätter en utredningsgrupp för att kapa materielkostnader är detta ett kallblodigt politiskt mord på försvarsministern, som fråntas rätten att vara den i regeringen som företräder försvaret.
Efter att den socialdemokratiske försvarsministern Sven Andersson lämnade sin post är det tveksamt om landet därefter haft någon försvarsminister värd namnet. De flesta är glömda och få eller ingen har kraftfullt fört försvarets talan.
Det känns därför som om Mikael Odenberg är värd uppskattning och respekt. I själva verket avgår svenska politiker alldeles för sällan av eget val. Jag tror det är synd därför att sakfrågor och problem lätt skyfflas undan när den politiska taktiken så kräver. Taktiserandet förenklar statsministerns verklighet och underlättar beslut, men de beslut som fattas blir sämre än om motsättningar i sakfrågor hanteras och vägs in.
I den budget som nu läggs har regeringen gått in och handplockat vissa bestämda materielobjekt som skall utgå. Därmed är inte bara försvarsministern överkörd utan även ÖB. Inte bara tvingas han skära bort en miljard i närtid utan att en dialog förs om de uppgifter försvaret skall lösa. Dessutom berövas han möjligheten att själv väga av försvarets materielanskaffning samt balansen mellan materiel och förbandsverksamhet, för att därefter lämna ett professionellt förslag till regeringen.
ÖB har i ett tv-program nyligen förklarat varför han väljer att stanna kvar på sin post och jag har respekt för hans inställning. Ändå tyckte jag att han borde ha avgått för några år sedan, när den socialdemokratiska regeringen strök flera miljarder i direkt brott mot givna löften och fastställda ramar. Skulle Mikael Odenbergs förutsägelse om en mer långsiktig och större reduktion bli verklighet tror jag att ÖB borde ompröva sitt ställningstagande. Om inte försvarsministern anser att han kunde se de försvarsanställda i ögonen, så lär det inte bli lättare för ÖB.
Försvarspolitiken har också kommit till vägs ände därför att stora grupper väljare inser att den försvarsinriktning vi nu har i grunden är oansvarig och gör oss sårbara om vårt säkerhetspolitiska läge försämras i norr och runt Östersjön.
Om Reinfeldt hoppas att debatten kring försvaret skall tystna så är nog det en from förhoppning. Tvärtom tror jag att debatten nu intensifieras. Regeringen kommer att tvingas inse att försvaret inte är en budgetfråga utan ett av en regerings mest vitala ansvarsområden. Jag vill inte utesluta att materielpengar på sikt skulle kunna frigöras. Men i så fall måste först försvarets alla svarta hål fyllas innan man minskar dess budget. En territoriell ledningsorganisation måste återskapas, som kan ta emot och leda militära resurser och samordna dem med det civila samhällets behov i olika krissituationer. Vi måste överväga hur vi billigt och effektivt tillgodogör oss de soldater vi utbildar och därmed skapar grunden för ett nationellt försvar.
Slutligen, man kan känna en viss ömhet för den politiker som skall efterträda Mikael Odenberg. Försvarets personal kommer att se på honom med stor misstänksamhet, vetandes att den som nu accepterar att bli försvarsminister kommer att vara en lydig gosse. Lika välanpassad och lydig som försvarsministrar brukar vara. Med ett enda undantag, Mikael Odenberg, som den 5 september 2007 skrev in sig i vår politiska historia.
FAKTA.
Bo Pellnäs.
