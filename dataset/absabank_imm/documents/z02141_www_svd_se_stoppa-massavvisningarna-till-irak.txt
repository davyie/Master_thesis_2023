Stoppa massavvisningarna till Irak.
Massavvisningarna till Irak fläckar ner Sveriges humanitära anseende. Migrationsminister Tobias Billström är fel ute när han hävdar att Irak är säkert, skriver Kurdo Baksi och kräver ett omedelbart stopp av avvisningarna.
Svenska Dagbladet berättade nyligen att Norge, Storbritannien, Holland och Sverige tillsammans avvisade 56 asylsökande irakier till Bagdad den 10 juni iår.
Det här är en argumenterande text med syfte att påverka. Åsikterna som uttrycks är skribentens egna.
I torsdags sände Storbritannien tillbaka 42 asylsökande irakier. Många av dem misshandlades när de tvingades ombord på planet. De asylsökande irakierna avvisas till Bagdad varifrån de på egen hand ska ta sig till de farliga provinserna Ninewa, Salah-al-Din. Kirkuk och Diyala. 28 av de utvisade är människor som sökt skydd i Sverige. Kritik från FN:s flyktingkommissariat UNHCR viftas bort. UNHCRs advokater i Bagdad vittnar om att flera av de avvisade irakierna hade färska blåmärken strax efter landningen i Bagdad. Sverige skickar människor rakt in i misshandel, tortyr, kidnappningar och i vissa fall till döden. Det är bedrövligt och det är tyst om detta i Sverige.
Att Irak ännu befinner sig i våldsspiralen är känt vid det här laget. Sedan det irakiska valet är det återigen vanligt att självmordsbombare spränger sig till döds och tar många civila med sig in i döden.
Det är inte första gången Sverige chartrar flygplan och avvisar irakier till Bagdad, senast var deti februari. Vad som är utmärkandei dessa avvisningar är att antalet kristna irakier är högt bland de avvisade. De kristna irakierna lever farligast i Irak eftersom de är måltavlor för fanatiska terroristerna bland sunni- och shiamuslimer.
Grundorsaken till de svenska massavvisningarna av irakierna är en misstolkning av ett avtal mellan den svenska regeringen och Bagdad-regimen som handlar om frivilliga avvisningar/utlämningar av irakiska medborgare som inte beviljats asyl i Sverige. Avvisningsavtalet gäller hela Irak, inklusive irakiska Kurdistan men Bagdad-regimen har lovats i avtalet att ingen avvisad irakier överlämnas till Irak med våld. Ändå sker detta alltför ofta och Sverige har nu också börjat hjälpa Norge i avvisningen av irakier.
Det är minst sagt skamligt att Sverige misstolkar ett avtal för att dumpa rättslösa människor i Bagdad som saknar en mottagning för att ta emot de avvisade. Majoriteten av de utvisade kommer från våldsdrabbade provinser som Kirkuk, Al Anbar, Diyala och Nienewa. Bara ressträckan mellan Bagdad och hemstaden kan kosta människorna livet. Detta är vardagsmat i Irak. Landet saknar ett mottagningssystem. Med andra ord erhåller ingen av de avvisade irakierna något stöd.
Skräddarsydda kurser i ämnen som intresserar och engagerar både kropp och själ.
Den svenska statens förfaringssätt med jagade, rädda och rättslösa människor är oacceptabelt och befläckar Sveriges humanitära anseende.
Irak är inte så säkert och tryggt som migrationsminister Tobias Billström gör gällande. Att utlämna människor till krigsförande land strider emot alla internationella humanitära konventioner.
Att blunda för den verklighet som pågår i Irak är ett svek mot de skyddsbehövande och den svenska flyktingpolitiken. Sverige bör genast stoppa alla avvisningarna till Irak!.
Kurdo Baksi.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
