Överenskommelsen
skapar stor ovisshet.
I och med att en överväldigande majoritet i riksdagen nu är överens om att villkorslöst släppa fram en minoritetsregerings budget, så får regeringen en formidabel budgetmakt i sin hand, skriver Elisabeth Thand Ringqvist, Företagarna.
Både regering och opposition har ett ansvar för att värna långsiktigheten för företagen. Men ansvaret är naturligtvis särskilt stort för regeringen.Elisabeth Thand Ringqvist.
Det här är en argumenterande text med syfte att påverka. Åsikterna som uttrycks är skribentens egna.
I och med decemberöverenskommelsen undviker Sverige ett nyval. Det är i sig bra för företagen och jobben, då ovissheten om framtiden minskar. Det är också bra att vi ser framför oss ett antal år av relativ politisk stabilitet, under förutsättning att överenskommelsen inte bara hålls, utan också vårdas av de inblandade partierna. Som med alla överenskommelser, så förutsätter decemberöverenskommelsen både tillit och ett stort mått av ansvarstagande.
För en företagare är risktagande vardag. Varje dag prövar företagaren sin affärsidé och sin konkurrenskraft på en marknad. Det är en risk som vi lever med och förstår. Men för företagare är "politiska risker" väsentligt svårare. Snabba beslut kan förändra grunden för det egna företagandet, genom höjda eller sänkta arbetsgivaravgifter, konkurrenssnedvridande stöd (som anställningsbidrag till företag med kollektivavtal), nya miljöregler, arbetsmiljöregler och mycket annat.
**I grunden accepterar **de flesta svenska företagare att vi ska ha höga sociala och miljömässiga mål och att företagen i sitt arbete måste bidra. Men när reglerna ändras alltför ofta minskar förutsägbarheten och viljan att investera i det egna eller andras företag. Ytterst drabbar det jobben och välfärden.
I klartext betyder detta att decemberöverenskommelsen också innebär en risk. I och med att en överväldigande majoritet i riksdagen nu är överens om att villkorslöst släppa fram en minoritetsregerings budget, så får regeringen en formidabel budgetmakt i sin hand. Risken är att det lockar till snabba, ideologiskt motiverade beslut och en ökad ryckighet när regeringsalternativen utlovar återställare på återställare. För företagsamheten vore det förödande.
**Både regering **och opposition har ett ansvar för att värna långsiktigheten för företagen. Men ansvaret är naturligtvis särskilt stort för regeringen. Just nu påbörjar stora ungdomsarbetsgivare rekrytering inför sommarsäsongen samtidigt som påsk- och sportlov behöver ytterligare arbetskraft på skidorter. Men de, och alla andra företag, vet fortfarande inte hur stor arbetsgivaravgiften blir till sommaren, därför att regeringen överväger att återkomma med den frågan i tilläggsbudget för 2015, då de förlorat frågan i statsbudgeten i december. Att skapa sådan ovisshet är inte att ta ansvar för långsiktigheten.
Skräddarsydda kurser i ämnen som intresserar och engagerar både kropp och själ.
Frågan är också hur mycket man med ett skohorn kan pressa in i en tilläggsbudget. Just nu råder viss osäkerhet om det är möjligt att fatta så stora skattebeslut under innevarande år. Men även om det är möjligt enligt budgetlagen och riksdagsordningen, så bryter det mot all form av praxis i Sverige kring hur vi hanterar tilläggsbudgeten och stora reformer. Stora skattebeslut bör helt enkelt inte beslutas under pågående räkenskapsår, oavsett om det gäller privatpersoner eller företag. Tumma inte på förutsebarhetsprincipen och legalitetsprincipen.
Skulle regeringen gå vidare med ett sådant förslag, så skickar man en tydlig signal till svenska företag om en mer ideologiskt driven politik, med mindre intresse av dialog med småföretagen om hur vi gemensamt kan skapa förutsättningar för fler jobb och ökad välfärd. Tidigare har både statsministern och näringsministern sträckt ut händer till småföretagen för en sådan dialog. Det vore olyckligt om man valde att utnyttja sin nyvunna budgetmakt på ett sätt som skadar förutsättningarna för det samförstånd och den långsiktighet som svenska företag efterfrågar.
ELISABETH THAND RINGQVIST.
vd Företagarna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
