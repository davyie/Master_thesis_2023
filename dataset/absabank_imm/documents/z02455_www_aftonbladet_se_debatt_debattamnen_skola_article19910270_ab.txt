Gör friluftsdagarna obligatoriska igen.
För en tid sedan skrev 350 idrottsprofiler under ett upprop där man krävde mer idrott i skolan. Det är ett mycket bra initiativ som vi stödjer. I likhet med idrottens representanter ser vi i dag hur barns rörelse minskar. Vi ser hur deras tid framför skärmar av olika slag ökar, samtidigt som den spontana uteleken nästan håller på att försvinna.
Men det räcker inte med mer idrott i skolan. Vi måste se till att barns rörelse ökar även på fritiden och att de fortsätter att vara aktiva genom tonåren och in i vuxenlivet. För att det ska vara möjligt måste vi kunna erbjuda möjligheter att röra på sig som omfattar alla barn.
Här kan friluftslivet lämna viktiga bidrag. Hos oss är nämligen alla välkomna oavsett kön, ålder, etnicitet, utbildning eller ekonomiska möjligheter.
Men alltför få barn kommer i kontakt med det svenska friluftslivet på ett naturligt sätt. Här hade tidigare friluftsdagarna i skolan en central roll.
Vi minns nog alla vår barndoms friluftsdagar. Det var skidåkning, orientering och utflykter i skogen. Men dagens barn kommer inte att ha samma minnen. Friluftsdagarna är nämligen på väg att försvinna. Sedan 1994 är det upp till varje rektor att bestämma huruvida skolan ska ha friluftsdagar eller inte. Och det som kallas för friluftsdagar är ofta något annat. Det har visat sig att många friluftsdagar inte alls innehåller just friluftsliv, utan andra aktiviteter.
Här har vår nye utbildningsminister Gustaf Fridolin en unik möjlighet att ställa saker till rätta. Före valet lade han fram en ambitiös plan för vad en ny regering skulle kunna åstadkomma redan de första 100 dagarna. Varför inte börja med friluftsdagarna? Sätt press på Skolverket och kräv att de tar en aktiv roll och ser till att friluftsdagarna på nytt blir en obligatorisk del av läroplanen.
Det finns helt enkelt otroligt mycket att vinna på att öka barns rörelse genom att återinföra friluftsdagarna.
I dag kostar den del av ohälsan som hänför sig till bristande rörelse sex miljarder kronor per år – lika mycket som rökningen. En siffra som riskerar att öka i takt med att de stillasittande generationerna av barn växer upp. Det är dessutom ett faktum att ökad fysisk aktivitet förbättrar inlärningen för eleverna och ökar arbetsron i skolorna.
Vi inom det svenska friluftslivet kan och vill vara en del av lösningen. Vi skulle till exempel, i samarbete med skolorna, kunna hjälpa till med att anordna friluftsdagar åt tusentals barn runt om i Sverige. Det skulle kunna handla om att få lära sig fiska, lära sig isvett, öka kunskapen om våra vilda djur, eller helt enkelt bara få chansen att komma ut i skogen och lära sig om allemansrätten. Det är egentligen bara två saker som sätter gränserna för vad vi skulle kunna göra tillsammans; fantasi och resurser.
Tyvärr har anslaget till friluftslivet varit i det närmaste oförändrat de två senaste mandatperioderna och uppgår i dag till 28 miljoner kronor per år. Det är felräkningspengar i budgetsammanhang och bara en bråkdel av vad vårt västra grannland Norge satsar på sitt friluftsliv.
Vi inom det svenska friluftslivet vill sträcka ut en hand till vår nye utbildningsminister. Vi är beredda att på olika sätt bistå er med råd och dåd om ni bestämmer er för att återinföra friluftsdagarna. Men vi klarar det inte utan resurser.
Ulf Silvander, generalsekreterare, Svenskt Friluftsliv.
Stefan Nyström, generalsekreterare, Sportfiskarna.
Sara Revell Ford, generalsekreterare, Friluftsfrämjandet.
Anders Danielsson, generalsekreterare, Svenska Kanotförbundet.
Björn Rackborg, ordförande, Svenska Folksportförbundet.
Björn Rombach, ordförande Svenska Cykelsällskapet.
Bo Sköld, generalsekreterare, Svenska Jägareförbundet.
Magnus Ling, generalsekreterare, Svenska Turistföreningen.
Hans Rosenberg, Svenska Kennelklubben.
Susanne Söderholm, förbundschef, Svenska Orienteringsförbundet.
Johnny Nilsson, ordförande Svenska Fjällklubben.
Bengt Gärde, ordförande, Svenska Båtunionen.
Kurt Svedros, ordförande, RiksförbundetHälsofrämjandet.
Josefine Larsson, ordförande, Scouterna.
Martin Björgell, ordförande Scouterna.
Per Berkhuizen, kanslichef, Kryssarklubben.
Karin Brand, generalsekreterare, Svenska Livräddningssällskapet.
Jacob Sternius, ordförande, Svenska Klätterförbundet.
Lars Strömgren, ordförande, Cykelfrämjandet.
