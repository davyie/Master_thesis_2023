Kritik är ingen ursäkt för mord.
I många nyhetsrapporter efter det fruktansvärt brutala mordet 2 november på Theo van Gogh beskrevs den holländske filmaren som ”kontroversiell”. När den holländske politikern Pim Fortuyn dödades av en djurrättsaktivist 2002 fick vi i media veta att han var ”utmanande”. Man skriver inte i klartext att offren hade sig själva att skylla för att de blev mördade. Men genom att kalla dem för ”provocerande” antyds att de i första hand sökte konfrontation och att de fick svar på tal.
Men gjorde inte Theo van Gogh det vi alla borde göra? Han sökte upp orättvisorna och kränkningarna, och använde sig av det fria ordet för att försöka ändra på missförhållandena. ”Submission”, kortfilmen som blev hans dödsdom, handlade om hur kvinnor kan behandlas inom extrema delar av den islamska världen. Med ett starkt bildspråk tog den upp frågor som tvångsäktenskap, våldtäkt och incest, som hans samarbetspartner Ayaan Hirsi Ali, somalisk flykting, sett på nära håll.
Holland har bland de liberalaste lagstiftningarna i Europa och har gett utrymme för sedvänjor som går stick i stäv med västerländsk lag som sätter individen främst.
Debatten i dag handlar om att toleransen mot de intoleranta riskerar att leda till att den öppna samhällsdebatten och debattörerna tystas. Ayaan Hirsi Ali lever med polisskydd sedan filmen visades i holländsk tv i somras. Själv avvisade van Gogh de dödshot som nådde honom.
Sen mördaren tömt sitt magasin i van Gogh kropp stack han en kniv i bröstet på honom med en lapp där han hotade andra som följde i van Goghs och Hirsi Alis fotspår. Amsterdams borgmästare Cohen och andra i det liberala partiet namngavs.
Budskapet från alla dem som i dag går till våldsam och oreserverad motattack mot muslimer och islamiska organisationer är att det inte finns någon möjlighet för det västerländska samhället och islam att samexistera. I Holland har muslimska skolor och moskéer stuckits i brand och på internet gör sig extremhögern till van Goghs försvarare. En våg av konfrontation, hat och förslag om ”radikala lösningar” har följt efter mordet.
Men utgångspunkten måste vara att vi skall leva här tillsammans. Att våra barn kommer att växa upp i samma städer, gå i samma skolor och mötas på arbetsplatser. Kanske till och med umgås med varandra. Därför är konfrontation och tvång inte framkomliga vägar.
Däremot lika rättigheter och förväntningar för alla. Att alla skall bidra till samhället efter sin förmåga. Att det inte bara ska vara tillåtet att provocera, utan också nödvändigt för att debatten skall föras framåt. Men där det aldrig, aldrig någonsin – är tillåtet att hota eller använda våld. Kalla det gärna liberalism, Europas bidrag till civilisationen.
Anders Carlberg (Ordförande i Judiska församlingen i Göteborg).
