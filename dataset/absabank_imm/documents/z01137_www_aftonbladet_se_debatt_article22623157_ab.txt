Ministern: Det är inte  lärarna det är fel på.
REPLIK. I förra veckan rapporterade  om tre elever som lämnade in exakt samma svar på samma uppgift och fick tre helt olika betyg. Som minister reagerade jag på detta. Om eleverna inte litar på betygssättningen så har skolan ett trovärdighetsproblem. Likvärdighet och rättssäkerhet är grundpelare i all myndighetsutövning.
Men det är viktigt att vara tydlig med att det inte är lärarkåren som orsakat osäkerheten kring betygssättningen.
Vi behöver ett skolsystem som hela vägen från ansvarigt statsråd till våra elever och lärare har en sammanhållen idé om kunskap, likvärdighet och rättssäkerhet. Vi politiker har många gånger genomfört snabba förändringar av förutsättningarna för lärarnas arbete, vilket har bidragit till att skapa en ryckighet. Under den tidigare borgerliga regeringen genomfördes många förändringar utan en tillräcklig analys av vilka effekter de skulle få.
Vi har i dag ett betygssystem där elever ofta upplever sig straffas för det de inte kan snarare än att belönas för det de kan vilket är olyckligt.
Regeringen har därför gett Statens skolverk i uppdrag att utvärdera den nya betygskalan och de nya kunskapskraven som började tillämpas hösten 2011 inom grund- och gymnasieskolan. Skolverket ska även vid behov komma med förslag på hur betygsskalan kan behöva förändras. Uppdraget redovisas i maj 2016.
Utredningen om nationella prov har nyligen överlämnat sitt betänkande ”Likvärdigt, rättssäkert och effektivt – ett nytt nationellt system för kunskapsbedömning”.
I dag används de nationella proven helt olika av olika skolor och av olika lärare, vilket är djupt problematiskt. Vi behöver skapa en samsyn kring de nationella provens betydelse för betygssättning och instrument för digitalisering och mer inslag av extern bedömning.
Den svenska modellen handlar om gemensamma investeringar, inte minst i skolan.
Sveriges lärare är hjältar, några av mina tidigare lärare är fortfarande bland mina största förebilder. För många elever blir läraren den viktigaste vuxne i deras liv som varje dag sprider sin kunskap och ger sina elever verktyg för att växa. Därför har den här regeringen en tydlig ambition om att höja läraryrkets status. Vi höjer lärarnas löner och vi befriar dem successivt från en del av den administrativa bördan som ålagts dem.
Lärarna måste också ges de verktyg och den kompetensutveckling som behövs för att kunna utföra sitt arbete. Vi i regeringen vill skapa arbetsro i skolan genom att reformer genomförs utan den ryckighet som tidigare präglat svensk skolan.
Jag tror på en framtid med en jämlik och sammanhållen svensk skola i världsklass. Där kunskap, trygghet, likvärdighet och rättssäkerhet är ledord.
Aida Hadzialic, gymnasie– och kunskapslyftsminister.
Häng med i debatten – följ  Debatt på Facebook.
