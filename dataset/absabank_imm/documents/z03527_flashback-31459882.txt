Den stora tråden om Almedalsveckan (2011).
Söndagen den 3 juli börjar Almedalsveckan. Almedalsveckan är för oss politiskt intresserade årets mest spännande höjdpunkt. De flesta av oss befinner oss inte på Gotland, men följer debatterna genom TV, Radio, tidningar och internet.  För mig är Almedalsveckan den absolut roligaste veckan under året.  Det första Almedalsmötet hölls den 25 juli 1968 av Socialdemokraterna. Talare var Olof Palme. Från 1981 så talade alla riksdagspartier i Almedalen. Almedalen är en liten mysig park utanför Visbys ringmur.  Oftast deltar även utomparlamentariska partier. De talar på andra torg. Även en mängd lobbyorganisationer, företag, religiösa samfund och opinionsbildare är på plats för att följa dessa ytterst spännande dagar på seminarium, torg, på nattklubbar och i TV-studion. I år är Almedalsveckan en dag längre på grund av att Sverigedemokraterna nu sitter i riksdagen. Schemat för årets talare ser ut följande:.
Söndag 3 juli Miljöpartiet - Åsa Romson och Gustav Fridolin.
Måndag 4 juli Moderaterna - Fredrik Reinfeldt.
Tisdag 5 juli Vänsterpartiet - Lars Ohly.
Onsdag 6 juli Folkpartiet - Jan Björklund.
Torsdag 7 juli Centerpartiet - Maud Olofsson.
Fredag 8 juli Socialdemokraterna - Håkan Juholt.
Lördag 9 juli Kristdemokraterna - Göran Hägglund.
Söndag 10 juli Sverigedemokraterna - Jimmie Åkesson.
Så varför är Almedalsveckan intressant? Det första och andra året är till för att "känna" på varandra. Nu skall det produceras ideologi, taktiker, och det är inte än på blodigt allvar. Under tredje året så skall den långsiktiga politiken vara satt och under det fjärde året skall politiken säljas. Det första och andra året är alltså en slags idedebatt och genom vad som sägs på den kan vi se vilken riktning debatten kommer ta de kommande åren. Detta är alltså inget som man får missa. Nytt är också Sverigedemokraternas deltagande i debatten - vilket kommer ge oss en fingervisning om vart SD kan tänkas gå de kommande åren. Det ryktas om att SD planerar en konservativ offensiv. Frågan är: Hur skall svensk politiks motsvarighet till Saab, dvs. Kd hantera detta, skall de bli konservativa igen och fylla "verklighetens folk" med något annat än liberala halmgubbar, eller skall de fortsätta på samma linje. Vi kommer också få se en show-down mellan tungviktarna Fredrik Reinfeldt och Håkan Juholt. Juholt och SAP har vind i segeln igen, hur skall Moderaterna hantera detta. Vi får se.
