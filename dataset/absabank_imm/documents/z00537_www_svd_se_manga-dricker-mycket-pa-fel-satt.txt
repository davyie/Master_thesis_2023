Många dricker mycket på fel sätt.
En effektiv alkoholpolitik handlar om att begränsa de kommersiella krafterna inom detta område därför att de utgör hot mot vår hälsa och livskvalitet.Sven Andréasson.
Det här är en argumenterande text med syfte att påverka. Åsikterna som uttrycks är skribentens egna.
**Riksdagsledamoten **Sedat Dogru (M) vill avskaffa Systembolaget (Brännpunkt 16/3). Hans argument för detta är en blandning av okunskap och fördomar. Hans uppfattning att monopolet möjligen var en nödvändig åtgärd i början på förra seklet, men inte i dag, motsägs av modern internationell alkoholforskning som tvärtom visar att detaljhandelsmonopol är kraftfulla verktyg för att minska alkoholskadorna i en nation. De flesta alkoholproblemen i vårt samhälle uppkommer inte i den lilla grupp som nås av vården. De kan därför inte vårdas bort. De uppkommer i stället i den stora grupp som dricker mycket och på fel sätt. En bra beroendevård behövs, och den behöver bli mer tillgänglig. Men även en moderniserad alkoholvård kan inte lösa de problem som uppkommer i den stora gruppens överkonsumtion – där krävs insatser som begränsar konsumtionen.
Sedat Dogru inskränker frågan om tillgänglighet till att enbart handla om öppettider. Men en effektiv alkoholpolitik handlar om att begränsa de kommersiella krafterna inom detta område därför att de utgör hot mot vår hälsa och livskvalitet. Högre alkoholskatter leder till minskad försäljning och minskade problem. Det gör också detaljhandelsmonopolet, liksom åldergränserna, regleringarna av marknadsföringen och kontrollen av alkoholserveringen på krogar och barer. De som i första hand kommer att drabbas av den ökade kommersialisering som Dogru pläderar för är ungdomar och personer som redan har en hög alkoholkonsumtion.
**Våra alkoholvanor **har förändrats. Råsupandet ersätts nu gradvis av ett mer regelbundet vardagsdrickande. Det ger ganska snabbt ett måttligt beroende, och allt fler tappar kontrollen över sitt drickande. Här spelar den omfattande och kraftigt ökade marknadsföringen av alkohol i alla medier en viktig och skadlig roll.
Med tanke på att 300 000 svenskar är beroende av alkohol och lika många dricker så mycket att deras hälsa tar skada är alkoholkonsumtion Sveriges största sociala och medicinska problem. Det finns därför skäl för regeringen att fokusera på denna stora och viktiga fråga.
**En aktuell fråga **gäller e-handel med alkohol. Det stora problemet är inte hur mycket som säljs – även om detta kan bli ett problem på sikt – utan att verksamheten undergräver detaljhandelsmonopolet. Den översyn av alkohollagen som nu pågår bör leda till ett uttryckligt förbud för kommersiell förmedling av alkohol. Därtill borde all alkoholreklam förbjudas.
Skräddarsydda kurser i ämnen som intresserar och engagerar både kropp och själ.
SVEN ANDRÉASSON.
alkoholläkare, professor i socialmedicin och ordförande i Alkoholpolitiskt Forum.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
