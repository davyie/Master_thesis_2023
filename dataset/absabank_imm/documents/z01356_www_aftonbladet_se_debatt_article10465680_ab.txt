Stoppa folkmordet i Sudan, Freivalds.
I västra Sudan pågår just nu ett massmord av afrikaner, och än en gång väljer världen att bara se på. När FN åter sviker måste utrikesminister Laila Freivalds verka för att omgående sända EU-trupper till Darfur-området med uppdraget att stoppa folkmordet.
Mot bakgrund av regeringens stora ord och utfästelser i utrikespolitiken är allt annat hyckleri.
”Aldrig mer ett folkmord”, löd devisen som de välbevakade delegaterna på Stockholmskonferensen mot folkmord samlades kring i januari.
Men bara fem månader senare riskerar Sudan 2004 blir ett nytt Rwanda 1994. Den arabiska janjawid-milisen har sedan början av förra året fört bort och avrättat upp mot 30 000 sudaneser. Byar plundras, kvinnor våldtas, unga pojkar dödas och matlager bränns upp. Mer än en miljon har fördrivits från sina hem och befinner sig på flykt i det vidsträckta och svårtillgängliga området.
Samstämmiga uppgifter gör gällande att den arabiska milisen får stöd av Sudans regering som ger straffrihet för övergrepp och som med flygbombningar röjer väg för milisen. Uppgifterna om svält, folkmord och grova människorättsbrott har framförts länge av internationella hjälporganisationer.
Därför finns det inte längre några ursäkter för att fortsätta blunda. EU-länderna måste ta ett moraliskt ansvar och sända trupper till Sudan med uppdraget att stoppa folkmordet. De EU-länder som i Irakkonflikten framställt sig som moraliska supermakter har i dag ett särskilt ansvar att visa att de inte struntar i lidande i länder utanför Europa.
Den svenska utrikesministern måste driva fram ett sådant beslut för att sätta kraft bakom regeringens folkmordskonferens i Stockholm tidigare i vår. Våra stora ord om mänskliga rättigheter och internationell solidaritet måste betyda något och ge konsekvenser. Låter vi bli att agera är vi bara nationalistiska och egoistiska.
”Det sker massiva brott mot folkrätten i Sudan men jag är inte redo att kalla det folkmord eller etnisk rensning”, sa FN-chefen Kofi Annan i torsdags i ett uttalande om den humanitära katastrofen.
Det är ett uppträdande som påminner kusligt om FN:s tidigare misslyckanden i Srebrenica och Rwanda. Nu som då ignoreras tidiga varningar och omfattande rapporteringar. Nu som då undviks ordet folkmord in i det längsta och FN litar naivt på att förhandlingar ska lösa katastrofen.
Det diplomatiska spelet bakom Sudan-katastrofen avslöjar än mer ett moraliskt förfall i FN. Samma vecka i vår som internationella hjälporganisationer rapporterade om de första massiva övergreppen i Darfur-området så valde FN:s människorättskommissionen att istället anta ett betydligt mildare uttalande än planerat.
USA:s krav på skarpare kritik och omfattande kravlistor till Sudans regering avvisades av en majoritet i MR-kommissionen. Röstprotokollen avslöjar hur diktaturstaterna i FN håller varandra om ryggen i syfte att stoppa kritik som kan ligga till grund för militära interventioner. Kina, Kuba, Zimbabwe, Saudiarabien, Egypten och Qatar i allianser med Ryssland och flera andra afrikanska och asiatiska ”demokraturer” stoppade kritik mot Sudans regim.
När Sudan därefter väljs in som en av 53 stater i FN:s människorättskommission för att övervaka mänskliga rättigheter i andra länder är det inget annat än ett hån mot alla de människor som drivits på flykt eller fått sina släktingar bortförda och avrättade av den regeringsstödda milisen i Sudan.
Därför kan vi inte längre fly vårt ansvar genom att låta diktaturernas grepp om FN tjäna som en ursäkt för att inget göra. Vi kan heller inte fly undan genom att det här gången kräva ytterligare insatser från USA vars soldater kämpar för att etablera rättsstat och demokrati i Irak.
Det är först när utrikesminister Laila Freivalds tillsammans med andra driver fram ett beslut där EU sänder militära trupper till Sudan med uppdraget att stoppa folkmordet i Darfur-området som vi lever upp till stora ord om internationell solidaritet och universella mänskliga rättigheter. Den bästa biståndspolitiken Sverige kan driva är att bistå trupperna, till exempel genom att organisera flyktingläger och medicinsk hjälp.
Med relativt enkla militära operationer skulle EU-trupper kunna sätt stopp för bombraider och skydda flyktingströmmar från de systematiska övergreppen.
Att inte agera kraftfullt är hyckleri. För det är inte vetskapen som saknas. Det är den politiska viljan. Nu är det livsviktigt att den upprättas, utrikesminister Laila Freivalds.
Henrik von Sydow (Riksdagsledamot för moderaterna), Christofer Fjellner (Europaparlamentariker för moderaterna).
