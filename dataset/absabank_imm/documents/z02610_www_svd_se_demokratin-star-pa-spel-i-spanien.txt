Demokratin står på spel i Spanien.
Med folkets mandat för oberoende i ryggen och med demokratiska metoder kan Katalonien snart bli en ny stat i Europa. Det skriver Raül Romeva, utrikesminister i Kataloniens regering. I dagarna besöker han Sverige, vilket lett till protester från den spanska ambassaden.
Regeringen har valt att gömma sig bakom en störtflod av rättsprocesser mot Katalonien.
Det här är en argumenterande text med syfte att påverka. Åsikterna som uttrycks är skribentens egna.
Spanien befinner sig sedan parlamentsvalet för fem månader sedan i totalt politiskt dödläge. Inget parti har lyckats bilda regering. Nyval kommer att hållas den 26 juni och till dess att en ny regering har formerats kommer politisk förlamning att råda.
Dödläget illustrerar bristen på samförstånd i spansk politik.
Detta hot mot den politiska stabiliteten leder till ökad oro i omvärlden över att den ekonomiska återhämtningen i ett viktigt EU-land hotas, just när Europa står inför de enorma utmaningarna från terrorismen, flyktingkrisen, den humanitära katastrofen i Syrien, hotet om Brexit och den växande ojämlikheten mellan EU-länderna.
Spaniens politiska förlamning har också ökat spänningen mellan Spanien och Katalonien. Katalonien har försökt få till stånd förhandlingar med Spanien sedan 2010, det år då vårt självbestämmande drastiskt minskades genom ett beslut i den spanska konstitutionsdomstolen. Detta trots att villkoren för självbestämmande hade beslutats både av parlamentet i Spanien och av det i Katalonien och bekräftats av det katalanska folket i en folkomröstning.
**Jag utsågs till **utrikesminister (minister for foreign affairs) i den katalanska regeringen i januari i år efter valet till vårt parlament, som för första gången gav majoritet till de partier som önskar katalanskt oberoende och ett tydligt demokratiskt mandat att gå vidare mot självständighet.
Den regeringskoalition som jag representerar kampanjade på ett valmanifest som pekar ut en tydlig väg för en 18 månaders övergång till självständighet för Katalonien. Denna process inkluderar förhandlingar med den spanska regeringen. I slutet av denna period kommer våra medborgare att ges tillfälle att bekräfta bildandet av den katalanska republiken i ett nytt val. Allt detta sker efter att vi i åratal har undersökt och uttömt varje möjlighet att formellt anordna en folkomröstning om självständighet på samma sätt som tidigare skett i Québec och Skottland.
Vi katalaner är kända som ett samarbetsinriktat folk, och vi fortsätter att söka dialog och diskussion. Men vi är också insiktsfulla och målmedvetna och vi har gång på gång avvisats när vi har sökt förändring. De broar som en gång förenade Katalonien och Spanien har till stor del bränts av Partido Popular-regeringen när den hårdnackat förnekat att det ens föreligger några politiska komplikationer i relationen till Katalonien – trots att miljoner katalaner gång på gång har gått ut på gatorna i fredliga demonstrationer för oberoende och självbestämmande. Den spanska regeringen har vägrat att ens föra samtal!.
I stället har den spanska regeringen valt att gömma sig bakom en störtflod av rättsprocesser mot Katalonien. Den politiskt motiverade konstitutionsdomstolen har underkänt vår oberoendeförfattning (statute of autonomy), som antogs 2006, och därmed upphävt de decentraliserade rättigheter som vi åtnjutit sedan lång tid och som godkänts av Spaniens eget parlament. Därefter har följt en oändlig ström av rättsliga processer mot katalanska lagar och till och med åtal mot vår tidigare regeringschef och andra kabinettsmedlemmar för att de inte förhindrade den informella folkomröstning om självständighet som ägde rum i november 2014 med nästan 2,5 miljoner röstande.
Den senaste juridiska attacken gäller mitt eget område. Den spanska regeringen har försökt förbjuda existensen av mitt departement, i syfte att beröva den katalanska regeringen möjligheten att etablera internationella förbindelser, nödvändiga för varje effektiv aktör i en globaliserad värld.
Om Spanien är en verklig demokrati – som Sverige, Kanada eller Storbritannien – så krävs det att landet inleder en uppriktig dialog om en folkomröstning om självbestämmande! Om nästa spanska regering fortsätter att sticka huvudet i sanden så leder det bara till ökade spänningar. Det som behövs är förhandlingar.
Vi katalaner är vana att förhandla och att finna gemensamma lösningar med våra motparter. Vi är villiga att förhandla om hur och när en folkomröstning om självbestämmande skall arrangeras. 80 procent av den katalanska befolkningen är för en folkomröstning och 87 procent säger att de kommer att acceptera dess resultat.
Men om den spanska regeringen fortsätter att vägra att gå med på en folkomröstning eller inte ens vill tala om saken, så kommer den katalanska regeringen att uppfylla det demokratiska mandat som det katalanska folket utfärdade i det senaste valet: att följa 18-månadersplanen för oberoende utan våld och oroligheter. Vi befinner oss mitt i en unik och enastående utveckling och vi driver den av våra hjärtan.
Med folkets mandat för oberoende i ryggen och med demokratiska metoder kan Katalonien snart bli en ny stat i Europa. Den katalanska regeringen garanterar att detta sker utan politiskt vakuum och utan legal ovisshet. Demokratin har varit vår ledstjärna – genom alla omröstningar och in i en ny laglig verklighet. Vi anser att tiden nu är inne.
Raül Romeva.
utrikesminister, Kataloniens regering.
Regeringen i den spanska regionen Katalonien har för första gången inrättat en post som utrikesminister i sin regering. Regeringen i Madrid anser att detta är olagligt och har dragit frågan inför Spaniens författningsdomstol.
Utrikesminister Raül Romeva kommer söndagen den 15 maj till Sverige för att framträda vid Sipri och Utrikespolitiska Institutet och för att träffa svenska diplomater, medierepresentanter och politiker. Den spanska ambassaden har protesterat hos UD mot Romevas besök.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
