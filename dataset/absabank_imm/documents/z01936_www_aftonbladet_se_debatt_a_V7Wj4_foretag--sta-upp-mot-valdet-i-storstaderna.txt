Företag – stå upp mot våldet i storstäderna.
I Stockholm anmäldes förra året 124 försök till mord eller dråp, i Malmö 97 och i Göteborg 78. Våldet drabbar framförallt storstäderna och dess ytterområden, men är en utmaning för hela Sverige. Även näringslivet har ett ansvar.
Vi uppmanar fler företag att lägga engagemang och en del av sin sponsringsbudget på att stötta goda krafter i föreningslivet i storstädernas ytterområden.
År 2017 fick en tragisk start i Malmö. 16-åriga Ahmed Obaid, en helt vanlig kille, sköts ihjäl vid en busshållplats i Rosengård vid sjutiden en torsdagskväll. Händelsen lämnar ingen oberörd. Ett flertal manifestationer har hållits för att hedra Ahmed Obaid och andra offer för det ökade våldet. Många har slutit upp bakom parollerna ”Nej till våld” och ”Stoppa morden”.
Även i Stockholm och Göteborg har flera skjutningar skett. Många upplever att otryggheten sprider sig och vill nu att samhället agerar.
För att få stopp på våldet har krav förts fram om bland annat fler poliser och skärpta vapenregler. Justitieminister Morgan Johansson (S), har lovat att ställa upp på flera av kraven. Allmänheten och politikerna står enade i sin avsky för våldet och polisen ser ut att få nödvändiga förstärkningar.
Allt detta är viktigt. Men vi anser att även vi i näringslivet behöver göra vad vi kan för att motverka den grogrund för våld som utanförskap utgör och stå upp för drabbade områden.
Vi sponsrar FC Rosengård, Sveriges genom tiderna mest framgångsrika lag i damallsvenskan. Lagets stjärna Marta är bland topp-tre i världen när FIFA utser ”Women’s player of the year”. I mars möts FC Barcelona och FC Rosengård i Champions League-kvartsfinal i Malmö. FC Rosengårds herrlag gör i år comeback i division 1.
Framgångarna inspirerar, spelarna är förebilder. Varje vecka tränar 650 ungdomar fotboll i klubben, hälften av dessa kommer från stadsdelen Rosengård.
FC Rosengård är en framgångsrik klubb även utanför fotbollsplanen. Om det fanns en Champions League för fotbollsklubbar som tar socialt ansvar skulle FC Rosengård vara där. Projektet Boost by FCR har hittills bidragit till att 1 300 tidigare arbetslösa ungdomar nu är självförsörjande. Nu lägger projektet i en ännu högre växel. I år ska klubben hjälpa 1 000 unga arbetslösa till jobb eller utbildning.
Boost by FC Rosengård hjälper 18–24 åringar att närma sig arbetsmarknaden och arbetslivet. Projektet växte fram när individer i utanförskap såg fotbollsklubbens potential som språngbräda till arbetslivet, med ett stort antal socialt ansvarstagande företag bland sponsorerna. I dag finansierar Europeiska socialfonden Boost by FCR, som inte längre enbart stöttas av näringslivet, utan även av bland andra Malmö stad och Region Skåne. Men FC Rosengård både äger och driver projektet.
Klubben fyller ett tomrum i samhällets stöd till arbetslösa ungdomar. Framgångsfaktorerna är många. FC Rosengård är ingen myndighet utan just en fotbollsklubb. Det är en bra grund för att skapa förtroende och bygga en relation med ungdomarna.
Personligt och respektfullt bemötande, personalens kompetens, möjligheterna för ungdomarna att skräddarsy sina insatser och att parallellt arbeta med sin ohälsa är andra framgångsfaktorer. Arbetsgivare står i kö för att anställa ungdomarna. Boost by FC Rosengård lyfter fram deras starka sidor och fungerar som en länk till jobb och studier.
Utanförskap är jordmån för kriminalitet och våld. Företag kan erbjuda jobb, inkomster, socialt sammanhang och framtidshopp. Vi uppmanar fler företag att vara med och stötta goda krafter som bygger gemenskap i storstädernas ytterområden.
Även företag behöver ta ställning mot våldet och stå upp för bostadsområden där sysselsättningen är farligt låg. Det handlar om hela Sveriges framtid.
Håkan Wifvesson, ordförande FC Rosengård och vd Swerock, sponsor av FC Rosengård Dan Olofsson, grundare av Sigma och Danir samt sponsor av FC RosengårdKarin Jarl Månsson, vd E.ON Försäljning och sponsor av FC RosengårdJohan Glennmo, vd Danir och sponsor av FC RosengårdGreg Dingizian, storägare i Victoria Park och sponsor av FC Rosengård.
Häng med i debatten och kommentera artikeln – följ  Debatt på Facebook.
