Döda kvinnor är inte sexiga.
I december ”läckte” delar av en video för artisten Kanye Wests låt ”Monster”. I 30 sekunder matas tittaren med bilder av erotiserat våld mot kvinnor.
Olika versioner av videon cirkulerar sedan dess. Döda kvinnor i underkläder hänger från taket i kedjor runt halsen. West gör sexuella rörelser mot döda eller drogade kvinnor i en säng. En död eller drogad kvinna ligger naken på en soffa. I en bakom-scenen-video ligger en halvnaken död kvinna på ett bord framför en man som äter av en tallrik rått kött.
Offren är alla kvinnor. Männen verkar trivas med att omges av livlösa kvinnokroppar, uppenbarligen offer för en lustmördare.
Kanye West är säkert en begåvad artist. Men begåvning är ingen ursäkt för att sakna kompass. Hur skulle han tycka om att visa sin video för barn till våldtagna, torterade och mördade kvinnor i Kongo? Eller för offer för sexslavhandeln i Europa?.
Denna video är bara en del av en långvarig trend i medier: kvinnors människovärde skrivs ner. Vi är objekt som kan angripas, förnedras och förbrukas.
Ingen förändras av en enda kvinnovåldsfantasi från nöjesbranschen. Det som förändrar vår inställning är upprepningen av samma budskap dag efter dag, år efter år.
I reklam för frukostflingor följer kameran ansiktslösa kvinnors ben och stjärtar. I modereklam simulerar en grupp inoljade unga män våldtäkt mot en lättklädd ung kvinna. I tv och film är kvinnor offer för våld eller hot.
Kvinnor framställs som objekt, inte personer – vi är saker, inte människor. Upprepningens samlade tyngd ändrar vad vi upplever som normalt. Historien har visat oss aggressionens logik. Första steget är att göra en viss grupp mindre mänsklig – homosexuella eller invandrare eller fienden i ett krig. Det bereder vägen för att acceptera våld mot denna grupp.
Det fungerar.
Tänk dig en musikvideo där döda barn hänger i kedjor från taket. Eller för den delen döda hundar. Något sådant skulle aldrig släppas från ett medieföretag som inte vill riskera ett rasande uppror. Men när det är kvinnor som hänger där verkar branschen tycka det är okej.
Sambandet mellan objektifieringen och det ökande våldet mot kvinnor är uppenbart. Många tusen kvinnor mördas världen över varje år, alldeles på riktigt. Bara i EU mördades 1?139 kvinnor av sin partner under 2006, enligt en uppskattning från ett av EU:s forskningsprogram.
Jag har egna erfarenheter av mäns våld mot kvinnor, och det är en hjärtefråga för mig. Jag ansvarar just nu för ett yttrande från EU-parlamentet, med våra krav på EU:s nya handlingsplan mot våldet.
Först och främst vill jag se mer forskning. Vi måste få fram säkra fakta och en förklaring: Vad är det som gör att män anser sig ha rätt att begå övergrepp mot kvinnor? Medierna har säkert en roll. Men hur ser sambandet ut? När vi ser sambanden kan vi göra något åt dem.
Polisen i medlemsstaterna måste få utbildning och resurser att utreda brott mot kvinnor. Polis och vårdpersonal måste få rutiner för att säkra bevis.
Alla former av könsbaserat våld ska falla under allmänt åtal. Det ska inte vara upp till offret att driva åtal mot förövaren, myndigheter ska själva kunna driva processen.
Medlemsstaterna bör stödja kvinnojourer ekonomiskt. EU har egna fonder med mer än 3?200 miljarder kronor. I dag betalar de för klimatförstörande motorvägsbyggen. Jag vill att pengar i?stället används till att rädda kvinnor undan övergrepp – till att starta nya kvinnojourer i Europa.
Politiker i Sverige, i EU och i hela världen jobbar mot våldet. Jag hoppas alla som arbetar med kultur i bred mening kan få upp ögonen för samma sak. Skivbolag, artister, manusförfattare, reklambyråer, teaterförbund, modehus, tidningsägare – jag vet att ni diskuterar etik, i alla fall i slutna rum. Det är dags att ni öppnar debatten och hittar en väg framåt.
Det vore fasansfullt med en lag som ska styra över kulturen. Jag vill i? stället föreslå det omvända – låt exemplen leda rätt. Jag vet inte hur vinnarna utses i internationella tävlingar som Emmy Awards, Oscarsgalan, MTV Awards eller internationella reklampriser. Men där borde finnas ett mänsklighetskrav på vinnarna – kvinnor är människor, inte saker.
Kan den svenska mediebranschen hålla med om det?.
FAKTA.
Eva-Britt Svensson.
