Se till att granskningen fungerar, Ekström.
SLUTREPLIK. Anna Ekström (S) lutar sig mot pågående granskningar av MUCF när hon säger att regeringen kommer att agera om man hittar något fel i myndighetens bidragsgivning.
Då undrar jag – vad är det som skiljer just dessa granskningar från de som hittills skett av MUCF?.
Myndigheten har länge haft vad regeringen kallat ett demokratikriterium som en del i sin bidragsverksamhet. Men det har inte stoppat myndigheten från att lämna ut pengar till organisationer som i sin verksamhet torgför odemokratiska eller kvinnofientliga budskap. Uppenbarligen träffar kriteriet inte rätt.
Om en granskning ska fungera krävs det att myndigheten gräver djupare än att bara titta på styrelseprotokoll, stadgar och föreningens förtroendevalda. Jag menar, som jag skrev i ursprungsartikeln, att myndigheten bara kan fördela bidrag till så många organisationer som man klarar av att kontrollera genom till exempel oanmälda verksamhetsbesök.
Det civila samhället är viktigt. Men om staten fortsätter att sprida pengar över organisationer som – trots sina vackra formuleringar i ansökningar – undergräver de demokratiska värden som de har i uppdrag att stärka – kommer allmänhetens stöd för alla former av bidrag till det civila samhället i stället att minska.
Och det arbete som görs och måste göras i kommunerna och på regeringsnivå för att motverka radikalisering och våldsbejakande extremism riskerar att tappa kraft om samma stat också finansierar motsatsen till demokrati.
Inte ett öre i bidrag ska gå till kvinnoförtryckare och hatpredikanter. Menar Anna Ekström allvar med det ger hon snarast ett utökat uppdrag till Statskontoret att faktiskt gå till botten med MUCF:s bidragsgivning.
Lotta Edholm, oppositionsborgarråd och gruppledare i Stockholm (L).
Häng med i debatten – följ  Debatt på Facebook.
