C måste stå upp mot Björklunds skolpolitik.
Alliansen genomförde alldeles för få och för dåliga reformer för skolan. Centerpartiet gav vika i en av framtidens viktigaste frågor och gav fritt utrymme för Folkpartiets konservativa och bakåtsträvande utbildningspolitik. Nu krävs att Centerpartiet under höstens partistämma tar stora kliv mot en mer frihetlig och individanpassad skola. Alliansen och Sverige behöver att Centerpartiet ta striden mot Folkpartiet inom utbildningspolitiken.
Alliansen genomförde en del nödvändiga reformer av svensk skola, men dessvärre innebar reformerna framförallt en kraftig begränsning av individens utrymme i skolan. En bra utbildning är grunden till framför allt arbete och trygghet. En bra utbildning sker när skolan anpassar sig efter eleven och inte när eleven behöver anpassa sig efter skolan. Tyvärr innebar alliansreformerna stramare ramar och mindre individfokus.
De senaste veckorna har vi kunnat se att flera företrädare för alliansen hävdat att vi behöver rannsaka oss själva och att reformerna inom integration, migration och arbetsmarknad inte räckte till. Det håller vi med om, men tyvärr pratas det alldeles för lite om alliansens undermåliga utbildningspolitik.
Alliansen och inte minst Centerpartiet hade vare sig då, eller i dag, svaren på hur svensk skola ska gå ifrån underkänd till toppbetyg. Centerpartiet tog alldeles för lite ansvar i arbetet med att förbättra skolan och tog inte kampen mot Jan Björklunds föråldrade och stelbenta utbildningspolitik.
Centerpartiet bör på allvar våga diskutera en reformering av skolplikten. Det är dags att diskutera frågan om hur vi kan individualisera skolan för att lyfta och se varje enskild elev.
I stället för att genomföra det ytterst tveksamma experimentet som försöket med betyg ifrån fjärde klass innebär, så bör Alliansen lyssna på den utbildningsvetenskapliga forskningen och lyfta en fullt legitim kritik mot idén om att lika gamla elever ska lära sig samma sak samtidigt. Skolplikten innebär att vi har ett system som är orättvist och närmast straffar elever som inte passar in i den generella mallen. Under tiden som detta fortgår står Centerpartiet och alliansen vid sidan av och kämpar i stället för ytterligare en betygsreform som både är ett svek mot Sveriges elever, men också mot Centerpartiets egna politik om att betyg bör sättas tidigast i sjätte klass.
I stället för att stå upp för en friare skolpolitik och våra egna åsikter har Centerpartiet helt och hållet överlämnat en av våra viktigaste framtidsfrågor, utbildningspolitiken, till Folkpartiets Jan Björklund, vars skolpolitik präglas mer av hans tid i militären än av liberalism. Man har tillåtit en alldeles för kraftig styrning via läroplanerna, som fått elever att uppleva skolan som en tung belastning, och som utsatt lärarna för ytterst svåra situationer där knappt de själva förstått betygskriteriernas innebörd och betydelse. Ansvaret för situationen ligger på hela alliansen. Men det är beklämmande och anmärkningsvärt att Centerpartiet, som är ett tydligt liberalt parti, gått med på djupt konservativa skolreformer.
Debatten om svensk skola har varit alldeles för smal under lång tid. Den behöver breddas till att handla om hur varje elev ska kunna få vara med och utforma sin egen utbildning för att denne ska kunna nå sina mål och drömmar. Vi hoppas därför att Centerpartiet tar sitt förnuft till fånga och blir en tyngre och frihetligare aktör i skoldebatten.
Vi tjänar ingenting på att ställa oss bakom en skolpolitik som bevisligen är misslyckad. Centerpartiet har i stället mer att tjäna på att ställa sig på elevernas sida i kampen för en bättre skola.
Jonny Cato Hansson.
Förste vice förbundsordförande CUF.
Johan Vesterlund.
Utbildningspolitisk talesperson CUF.
