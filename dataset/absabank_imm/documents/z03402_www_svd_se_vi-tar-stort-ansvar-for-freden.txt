Vi tar stort ansvar för freden.
NORD- OCH SYDKOREA Konflikten på den koreanska halvön är Sveriges bortglömda internationella fredsinsats – i varje fall i Sverige. Det är avgörande att fortsätta bidra till att hantera nuvarande spänningar politiskt, skriver försvarsminister Sten Tolgfors (M).
Inte på någon annan plats i världen syns resultaten av skillnad i politisk inriktning så tydligt som i Panmunjom, vid den demilitariserade zonen mellan Syd- och Nordkorea.
Det här är en argumenterande text med syfte att påverka. Åsikterna som uttrycks är skribentens egna.
Söder om zonen ligger Sydkorea – ett demokratiskt land och rättsstat. Sydkorea har gått från djupaste fattigdom efter Koreakriget till ett välstånd i klass med Sveriges. Det är ett land som värderar utbildning högt och har avsevärt högre andel högskoleutbildade än Sverige. Medellivslängden är av god europeisk nivå. Över hela världen känner människor sydkoreanska företag som leverantörer av högteknologi och kvalitet.
Norr om zonen finns Nordkorea, ett av världens fattigare och allra slutnaste länder. Man är beroende av utländsk humanitär hjälp, bland annat från Sydkorea, men invånarna drabbas återkommande av omfattande svält. Det är en diktatur som allvarligt kränker mänskliga fri- och rättigheter. Förtrycket är betydande. Landet agerar irrationellt gentemot omvärlden.
2010 har sett flera mycket allvarliga provokationer på den koreanska halvön, där artilleribeskjutningen av de sydkoreanska öarna Yeonpyeong är den senaste. Detta, sänkningen av korvetten Cheonan, liksom det nordkoreanska intresset för kärnvapen är djupt oroande.
Nordkorea går nu igenom en överföring av makt till den tredje generationen Kim, till Kim Jong-Un, den nuvarande ledarens 27-årige son.
Sverige är ett av få länder med diplomatiska förbindelser och ambassader i både Seoul och Pyongyang, vilket visar den vikt vi alltid tillmätt utvecklingen i Korea.
Skräddarsydda kurser i ämnen som intresserar och engagerar både kropp och själ.
Det är i år 60 år sedan Koreakriget startade. Formellt råder ännu krigstillstånd, endast stilleståndsavtal har slutits efter krigshandlingarnas avslutande 1953.
Sverige fanns under Koreakriget på plats med ett fältsjukhus i Pusan, som en del av den internationella närvaron. Detta fältsjukhus kom sedermera att fungera som en utgångspunkt för utvecklingen av det koreanska sjukvårdssystemet.
Fortfarande har Sverige fem officerare i den Neutrala Övervakningskommissionen, NNSC, vid den demilitariserade zonen mellan Nord- och Sydkorea. Det enda kvarvarande landet i övrigt på plats i NNSC är Schweiz.
Detta är Sveriges bortglömda internationella fredsinsats – i alla fall i Sverige. I Korea är insatsen både välkänd och uppskattad. Sverige har under decennier varit med och tagit ansvar för stabilitet på den koreanska halvön och därigenom för en av förutsättningarna för Sydkoreas enastående utveckling.
När Sydkoreas president Lee var i Sverige för ett drygt år sedan bad han att få träffa svenska Koreaveteraner, för att visa dem uppskattning. I våras hölls Sydkorea och Sverige en gemensam ceremoni för att tacka svenska Korea-veteraner. Både sjuksköterskor och militärer deltog.
Också nu bidrar Sverige till stabilitet på den koreanska halvön. När den sydkoreanska korvetten Cheonan sänktes i våras bad Sydkorea ett antal länder att ställa upp med teknisk expertis för att klarlägga händelsen. Sverige sände en delegation ledd av Statens Haverikommission till Sydkorea. Delegationen deltog självständigt i undersökningen.
Sverige gjorde detta för att skapa utrymme för en politisk hantering av frågan om sänkningen av Cheonan. Det är en mycket allvarlig sak när ett lands stridsfartyg sänks, och 46 personer omkommer. Händelsen hanterades med stor återhållsamhet.
Den internationella undersökningskommissionens arbete skapade en dokumentation, som senare presenterades för FN:s säkerhetsråd.
Kommissionen kom fram till att fartyget sänkts av en torped, och att denna torde ha varit av nordkoreansk tillverkning. Nordkorea förnekade detta. Sydkorea använde sedan i ett nästa steg kompletterande information för att självt avgöra vem som avfyrat torpeden.
Det är nödvändigt att spänningarna på den koreanska halvön hanteras på politisk väg, genom det internationella samfundet och inte trappas upp militärt. På stridshandlingar finns enbart förlorare. Konsekvenserna av en upptrappning på den koreanska halvön skulle inte bara hota civilbefolkningen i både Syd- och Nordkorea, utan också ge effekter för den internationella säkerheten.
Sverige har varit engagerat för fred och stabilitet på den koreanska halvön i 60 år, genom fältsjukhus och deltagande i den internationella övervakningskommissionen, vid den demilitariserade zonen vid gränsen mellan Syd- och Nordkorea. Statens Haverikommission har sökt bidra till att klarlägga vad som sänkte Cheonan och Sverige har försökt möjliggöra en politisk hantering av frågan. Vi har diplomatisk närvaro i båda Korea och vi är tydliga med vikten av att spänningen hanteras genom politiska lösningar.
STEN TOLGFORS (M).
försvarsminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
