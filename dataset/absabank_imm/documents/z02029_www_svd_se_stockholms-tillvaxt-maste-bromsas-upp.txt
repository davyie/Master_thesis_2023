Stockholms tillväxt måste bromsas upp.
Sverige genomgår en snabb geografisk omvandling. Städerna, särskilt de större, växer på bekostnad av mindre orter och kommuner. Inte minst Stockholmsregionen ökar som aldrig förr, med 30 000–40 000 personer per år. Regionerna Göteborg och Malmö har inte alls samma tillväxt, även med hänsyn till deras mindre storlek. Det skriver professor Lars Nordström.
I Stockholm finns "makten" inom en lång rad av områden.Lars Nordström.
Det här är en argumenterande text med syfte att påverka. Åsikterna som uttrycks är skribentens egna.
Urbanisering och stadstillväxt är ingen ny företeelse i Sverige eller någon annanstans i världen. Det som gör situationen mer dramatisk nu är själva processens omfattning och styrka. Infrastruktur, bostäder skolor, sjukhus och så vidare hinner inte anpassas till befolkningsströmmarna. Det finns därför all anledning att nu överväga om det går att i någon mån bromsa upp Stockholms tillväxt och möjliggöra att nytillkomna arbetstillfällen i högre grad än i dag kan komma till andra platser i Sverige.
För att kunna finna lösningar på detta problem gäller det att förstå varför Stockholm i likhet med andra huvudstäder växer. Den grundläggande förklaringen är att i Stockholm finns "makten" inom en lång rad av områden. Det gäller självfallet inom statsförvaltningen med regering, riksdag, övervägande delen av ämbetsverken, särskilt de med stort inflytande på samhällsutvecklingen. Vidare finns här alla de stora bankernas ledningar liksom andra finansiella aktörer, de stora industriföretagens huvudkontor, massmedier och alla viktigare opinionsbildande organ. Särskilt inom tv-området har en kraftig expansion ägt rum med allt fler Stockholmsbaserade kanaler. Kulturområdet är också i hög grad koncentrerat till Stockholm såväl vad gäller såväl den offentligt finansierade verksamheten som den kommersiella.
**Alla dessa verksamheter **verkar som magneter på andra aktörer som konsulter, revisorer, informatörer, serviceverksamheter och i ett ytterligare led människor inom byggsektorn, utbildningssystem, sjukvård och inte minst den privata servicesektorn.
En väsentlig fråga är då om denna kraftiga expansion i en del av landet är ödesmättad och önskvärd eller om det går att påverka den regionala utvecklingen i en delvis annorlunda riktning.
Min uppfattning är att detta är ytterst svårt men bör ändå bli föremål för en mer allmän diskussion. En sådan analys bör ha en utgångspunkt i att medan Stockholmsområdet förstärkts i maktavseende har andra delar av landet relativt sett försvagats. Göteborgsregionen ett bra exempel på ett dåligt exempel. För 40 år sedan fanns i Göteborg flera huvudkontor för banker och försäkringsbolag, livaktiga rederier och varv, nationella byggföretag och fastighetsbolag. Vidare huvudkontor för ett stort antal industriföretag. Det flesta av dessa verksamheter har antingen flyttat till Stockholm eller genom uppköp och omlokaliseringar kommit att ingå i internationella koncerner med huvudkontor i utlandet.
Mediebilden är likaså dyster med neddragningar i tidningsvärlden och nu nyligen indragning av en regionalstation. En ytterligare märkbar tendens är att kvarvarande göteborgskt näringsliv helt saknas i den allmänna debatten om svensk ekonomi och politik. Maktförskjutningen till Stockholm och den egna tystnaden i den allmänna debatten gör att ungdomar, som är lyhörda för var inflytandet och jobben finns, i allt större utsträckning efter utbildningar i regionen flyttar österut. Detta förhållande har jag som gammal utbildare sett väldigt många exempel på.
**Kan man göra **något åt detta? Kanske. Men låt mig först påpeka att för landets ekonomiska, miljömässiga och sociala utveckling är Stockholmstillväxten i många avseende en positiv faktor. Men det finns också baksidor. Den lånebubbla som det allmänt varnas för har sin huvudsakliga orsak i fastighetspriserna på bostadsmarknaden i Stockholmsområdet.
En lugnare befolkningstillväxt i Stockholm skulle gynna inte minst de som bor där samt minska trycket på kapitalmarknaden. Vidare skulle den långväga pendling som nu sker i hela Stockholmsregionen kunna bromsas upp något, vilket från miljösynpunkt skulle vara av godo. Även trycket på infrastrukturinvesteringar skulle minska, och så vidare.
Vad jag efterlyser är att politiker och andra beslutsfattare inom näringsliv och intresseorganisationer började diskutera hur man skall skapa en starkare och mer offensiv miljö i andra delar av landet. En gång i tiden – för 40 år sedan – talades om storstadsalternativ som skulle bromsa tillväxten i storstäderna det vill säga Stockholm, Göteborg och Malmö.
För att uppnå en sådan utveckling utlokaliserades ett stort antal ämbetsverk till städer som Karlstad, Norrköping, Linköping, Jönköping med flera. Denna politik hade viss framgång och det är nu dags att ta nästa steg nämligen att få Göteborgs- och Malmöregionerna att bli verkliga alternativ till Stockholmsområdet. Det är egentligen endast dessa två regioner som på reellt sätt kan avlasta och avleda den stora tillväxten i Stockholmsområdet.
Att styra det privata näringslivet genom direkta insatser låter sig knappast göras utan detta får ske genom att staten går före och gör dessa två regioner så intressanta att de privata aktörerna inom framför allt serviceområdet följer efter. Det gäller därför att formulera tydliga politiska krav på staten som ju i grunden är påverkbar direkt på ett helt annat sätt än ett konkurrensutsatt näringsliv som kommer att agera utifrån de villkor som finns.
Exempel på åtgärder är flytta till eller skapa i Göteborgs- och Malmöregionen strategiska ämbetsverk inom den finansiella sektorn, ämbetsverk med stor utvecklingsbetydelse, forskningsråd, en av de två statliga tv-kanalerna (en sådan utflyttning/nyetablering har skett bland annat i Norge, Danmark och Finland), några nytänkande kulturinstitutioner till exempel för modern och flermedial konst, med mera. Vidare behövs en snabb uppbyggnad av höghastighetsjärnväg mellan Göteborg och Stockholm, Oslo, Göteborg och Malmö/Köpenhamn.
**Jag vill avsluta **med att säga att jag verkligen inte anser att tillväxten i Stockholm är negativ. Tvärtom. Däremot omfattningen och hastigheten. Den utveckling som vi nu ser är inte bra vare sig för stockholmare eller för landet som helhet. Vi behöver därför en diskussion om hur landet skall se ut och vad som är påverkbart eller inte och varför. På sjuttiotalet – det var längesedan – hade vi en intensiv regionalpolitisk diskussion i Sverige med politiker, forskare och näringsliv. Det är dags nu igen – 40 år senare. Då gällde det att stimulera näringslivet att lägga ut industrifilialer och för staten att utlokalisera ämbetsverk med mera. Nu är tillväxtfaktorerna kopplade till servicesektorn och maktapparaten. Då gäller det helt andra synsätt och styrmedel.
Dags för en helt nytt politikeragerande utifrån gedigna analyser. Vad vi behöver är en gedigen bedömning av tänkbara regionala alternativ och deras konsekvenser. Förr utreddes detta genom gedigna statliga utredningar kopplade till vetenskapliga undersökningar. Det är nu dags för något liknande.
LARS NORDSTRÖM.
professor emeritus, regionplanerare och politiker (FP).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
