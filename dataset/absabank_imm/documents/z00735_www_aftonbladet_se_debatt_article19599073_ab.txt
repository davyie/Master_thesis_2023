Nej, SD blev inte det  tredje största partiet.
Nu har alla röster i våra 6 227 valdistrikt slutgiltigt räknas. Att flest människor valt att rösta på Socialdemokraterna vet vi alla. Precis som att Moderaterna lyckades övertala den näst största gruppen människor att rösta på dem. Bronset gick dock inte till Sverigedemokraterna, utan till den gruppen människor som inte röstade alls. Det var nämligen över en miljon människor som inte röstade alls. En miljon människor. Det är mer människor än det bor i Göteborg, Malmö och Uppsala. Tillsammans. Dessa är människor som, av olika anledningar, inte deltog i samhällsbygget. Vars röster inte blev hörda. Det är en förlust, för mig, för dig och framförallt för oss alla tillsammans. Till skillnad mot dem som röstar blankt är icke-röstandet en okänd faktor. Kanske uttrycker de en kritik mot vår demokrati, kanske bryr de sig inte eller råkar vara för sjuka för att kunna rösta.
Frågetecknen är många. Utropstecknen få.
En sak är säker, det är vår plikt att se till att dörren för samhällsbygget är öppen för alla. Vi har inte råd att ha 14,19 procent av hela väljarkåren utanför denna dörr. Dessa människors röster skulle fundamentalt kunna ha styrt valets slutresultat i en annan riktning. Låt oss inte att glömma att Fi endast var 0,88 procent ifrån att komma över fyraprocentspärren. Eller att de rödgröna var 6,38 procent ifrån en egen majoritet. Eller att de borgerliga endast fick 4.2 procent färre röster än de rödgröna. Dessa utrymmen skulle potentiellt kunna ha fyllts av de som inte röstade. Dessa människor innehar en enorm maktpotential som inte kommer till ytan.
För att dessa röster ska komma till ytan, gäller det att vi öppnar dörren ytterligare genom att förenkla deltagandet och röstandet. Den investering som varje människa måste göra för att påverka, delta och rösta måste minimeras. Detta kan vi göra genom att på det strukturella och institutionella planet förbättra valsystemet och dess omkringliggande organ. Valsystemet måste tillgängliggöras och kännas naturlig i dagens alltmer teknologiska kontext. Dagens röstalternativ räcker helt enkelt inte till och det måste finnas alternativ som representerar dagens samhälle och hur människor i dag interagerar.
Till valet 2018 kan vi tillsammans se till att öppna dörren som nu står på glänt.
Omid Massali.
FAKTA.
