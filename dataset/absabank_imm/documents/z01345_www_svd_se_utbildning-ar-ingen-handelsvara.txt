Utbildning är ingen handelsvara.
Regeringens politik motverkar internationalisering av högskolan, skriver Ludvig Sundin, ordförande för Samhällsvetarkåren vid Lunds universitet.
Vi har alltid motsatt oss studieavgifter på svenska universitet och högskolor och tycker att det är sorgligt att vi har förlorat många utländska studenter då vi ser dessa som en tillgång, på lärosätet såväl som i samhället.Ludvig Sundin.
Det här är en argumenterande text med syfte att påverka. Åsikterna som uttrycks är skribentens egna.
Den fjärde juli släppte utbildningsdepartementet en promemoria där det föreslås att separat antagning för studieavgiftsskyldiga studenter möjliggörs. Förutom att förslaget i sig själv är djupt problematiskt och skulle kunna få allvarliga konsekvenser för det högre utbildningsväsendet på lång sikt, menar jag som representant för en av de studentkårer med högst andel internationella studenter i Sverige att detta är ett av många tecken på att regeringens och utbildningsminister Jan Björklunds politik för internationalisering inom den högre utbildningen är direkt misslyckad.
I promemorian pekar man på att antalet studenter från länder utanför EU/ESS som ansöker om och påbörjar utbildning i Sverige har sjunkit drastiskt sedan studieavgifter infördes för dessa studenter. Vi delar regeringens uppfattning om att det är olyckligt. Ändå menar regeringen att detta är av underordnad betydelse då Sverige ska konkurrera med hög kvalitet och inte med gratis utbildning.
Vi har alltid motsatt oss studieavgifter på svenska universitet och högskolor och tycker att det är sorgligt att vi har förlorat många utländska studenter då vi ser dessa som en tillgång, på lärosätet såväl som i samhället. Även vi vill att Sverige ska konkurrera med kvalitet men för oss är inte lösningen att utkräva avgifter av tredjelandsmedborgare, för oss är lösningen att höja kvaliteten på utbildningen. Ett av hindren för internationalisering som regeringen säger sig vilja tackla genom förslaget är att Sverige har en senare antagningsprocess än många andra länder och att flera av de internationella studenter som ansökt till svenska lärosäten därför redan har tackat ja till utbildningsplatser i andra länder när det svenska antagningsbeskedet kommer. Vi undrar om det här verkligen är ett problem. Redan i dag har svenska lärosäten stort inflytande över antagningsprocessen och på många utbildningar där undervisningsspråket är engelska ligger antagningsprocessen redan i dag tidigare än för andra utbildningar.
Förslaget erbjuder en "lösning" på ett problem som inte finns och innebär i praktiken att möjligheten till separata urvalsgrupper för studieavgiftsskyldiga studenter införs. Ett sådant system skulle öppna upp för att de internationella studenter som är studieavgiftsskyldiga hamnar i en särskild kvot där kraven på meriter är lägre än för de studenter som inte betalar studieavgifter. Samhällsvetarkåren vid Lunds universitet anser att den enskilda studentens möjlighet att komma in på önskad utbildning inte ska styras av betalningsförmåga utan av meriter och konkurrens på lika villkor.
Från vår sida hade vi hellre sett att regeringen kom med konstruktiva förslag på hur man ska undanröja reella hinder för internationalisering. Vi som aktiva inom Samhällsvetarkåren möter dagligen internationella studenter och vi ser att det finns en uppsjö av problem som behöver lösas men som inte uppmärksammas från politiskt håll.
Skräddarsydda kurser i ämnen som intresserar och engagerar både kropp och själ.
Ett problem, som vi ser som ett direkt resultat av införandet av studieavgifter är att mångfalden på de internationella utbildningarna har försämrats då det nu krävs helt andra ekonomiska förutsättningar för att komma hit och studera. Ett annat problem är att integrationen mellan svenska och internationella studenter ofta brister. Bakom detta finns säkerligen flera anledningar men en av dem är den dåliga tillgången på studentbostäder. För att kunna erbjuda bostäder till de internationella studenter som kommer hit hyr Lunds universitet bostäder och skapar boenden för de internationella studenterna. Samtidigt som vi är glada över att de får tak över huvudet så är vi bekymrade då detta innebär att de inte möter svenska studenter i sin vardag, något som skulle vara till gagn för internationella såväl som svenska studenter. Andra problem som internationella studenter stöter på är långa handläggningstider på migrationsverket och svårigheter att skaffa svenskt personnummer.
En undersökning som vi nyligen genomfört bland våra studenter visar på att det finns ett stort intresse bland internationella studenter för att stanna och arbeta i Sverige. Hindren upplevs dock som stora. Här pekar studenterna på att de fått alldeles för dåliga möjligheter att lära sig svenska för att kunna arbeta i Sverige och på att man har väldigt kort om tid på sig att söka arbete innan man måste lämna landet.
Det är dags för regeringen att fokusera mindre på att göra utbildning till en handelsvara och istället ta dessa problem på allvar. För att få bättre förståelse för problemen och för att hitta de bästa lösningarna måste regeringen och utbildningsministern i högre utsträckning lyssna på studenterna. Kompetensen för att öka internationaliseringen på svenska universitet och högskolor finns, men uppenbarligen inte på utbildningsdepartementet.
LUDVIG SUNDIN.
ordförande, Samhällsvetarkåren vid Lunds universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
