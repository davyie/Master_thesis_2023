Attack på myndighet är ett politiskt brott.
När Migrationsverkets personal i Uppsala kom till jobbet häromveckan möttes de av en fruktansvärd syn. Ett stort antal rutor hade krossats och över hela byggnaden hade någon eller några klottrat slagord i stil med ”död åt Migrationsverket” och ”död på era händer”.
Attentatet i Uppsala är tyvärr ingen engångshändelse. För några månader sedan krossades 120 fönster i Migrationsverkets lokaler i Malmö. Det såg ut som om lokalerna blåsts ut av en bomb.
Enligt uppgifter från huvudskyddsombudet måste personalen också känna på hjulbultarna innan de använder tjänstebilarna. Bilarna klottras ner och däcken skärs sönder. Även i Högsby har personalens bilar punkterats.
I Örebro, Stockholm, Umeå och Hedemora har Migrationsverkets lokaler sprejats ner med budskap som ”stop deportations” och ”no borders”. I Sundsvall har hakkors ristats in i entrédörrarna.
Vandaliserade lokaler, krossade rutor, sönderskurna däck, brandattentat och dödshot mot personalen har blivit vardag för anställda och asylsökanden på Migrationsverket. Bara de senaste två åren har verket utsatts för 59 fall av skadegörelse. Värst drabbat är Malmö som utsatts för 23 attentat, följt av Umeå och Stockholm med 10 respektive 8 attentat. Men listan på attentat är betydligt längre.
Skadegörelsen kostar samhället mycket pengar. Pengar som i stället hade kunnat användas till utvecklingen av välfärden. Men det värsta är inte kostnaden för nya fönster eller borttaget klotter.
Det är symbolvärdet som måste stå i fokus. Ett attentat mot Migrationsverket är ett angrepp på demokratin. Och det måste behandlas som ett sådant. Politiskt våld hör inte hemma i en rättsstat.
Attentaten drabbar inte bara myndigheten utan också individerna som söker sig dit. De vandaliserade lokalerna gör att nykomna syriska asylsökande tvingas sitta i lokaler som ser ut som om kriget gått fram i dem. Frågan är vilket första intryck de får av Sverige? Man ska heller inte underskatta personalens känsla av utsatthet. De tvingas se sin arbetsplats bli vandaliserad.
I flera fall har attackerna varit synkroniserade och utförts vid samma tidpunkt mot Migrationsverket på olika orter i landet. En politisk ytterlighetsgrupp har sedan tagit på sig ansvaret.
För regeringen är det självklart att medarbetare på landets myndigheter ska ha en säker arbetsmiljö. I ett läge där Sverige och svenska myndigheter jobbar med sexdagarsvecka och treskift för att hjälpa alla de som flytt undan inbördeskriget i Syrien till vårt land så försöker alltså aktivister bränna ned samma myndigheters lokaler.
Arbetet med att bekämpa de som förstör och hotar är därför viktigt. Här måste Polisen och Migrationsverket samverka, för att de som begått attentaten grips och lagförs.
I slutändan handlar det om att stå upp för vår demokrati där vi uttrycker våra åsikter genom diskussion och debatt i stället för sönderslagen egendom. Ett attentat mot Migrationsverket är och kommer alltid att vara ett angrepp på demokratin. Och det måste behandlas som ett sådant.
Beatrice Ask.
Tobias Billström.
FAKTA.
RERNA.
N.
