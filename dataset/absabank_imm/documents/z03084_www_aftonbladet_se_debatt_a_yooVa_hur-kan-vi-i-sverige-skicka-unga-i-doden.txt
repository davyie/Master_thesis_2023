Hur kan vi i Sverige skicka unga i döden?
I tisdags kväll fylldes nätet av olika rubriker gällande utvisningen av ett tiotal unga människor till Afghanistan. Dessförinnan fylldes den leriga grusplanen framför Migrationsverkets förvar i Kållered i Göteborg av förtvivlade men beslutsamma ungdomar.
I kylan utanför de grågula tegelbyggnaderna demonstrerade de kunniga och pålästa ungdomarna, tillsammans med vuxna, för sina förvarstagna vänner som helt rättsvidrigt tvångsdeporteras till ett av världens farligaste länder.
Någon tidningsrubrik lydde: ”Stort polispådrag på Landvetter”. En annan: ”Tumult under avvisningen”. Bilden är missvisande.
De ansvariga i den svenska regeringen gör sig oanträffbara i bakgrunden medan anställd personal vid Migrationsverket och Gränspolisen ser till att ambitiösa och modiga ungdomar förpassas till döden.
Samtidigt framställs ansvarsfulla medborgare, som på olika sätt försöker upprätthålla demokrati och mänskliga rättigheter, som olydiga bråkstakar.
Problemet i går var inte ett litet tumult. Problemen är större än så. Det handlar bland annat om att Migrationsverket inte klarar av sitt uppdrag. Enligt sin egen aktuella internrapport håller knappt hälften av myndighetens asylutredningar måttet. Utredningar som handlar om de asylsökandes liv eller död.
Utöver det, bestämmer Migrationsverkets handläggare själva åldern på de asylsökande som saknar giltiga dokument. Och de är många.
Tusentals asylsökande ensamkommande får regelmässigt sina afghanska födelsebevis underkända i Sverige. Sedan får de sin ålder godtyckligt uppskriven till 18 år.
Det är något som JO finner märkligt i en ny inspektion: ”Jag är mycket tveksam till det sätt som åldersfrågan har hanterats på” skriver Justitieombudsmannen Cecilia Renfors enligt en artikel i Dagens Juridik under rubriken ”Inte alls uppenbart att asylsökande är vuxna”.
Och det försämrade säkerhetsläget i Afghanistan borde inte gå att ta miste på. Sveriges regering menar själva i en proposition från oktober 2016 att Sverige behöver fortsätta bidra med väpnade styrkor i Afghanistan på grund av det försämrade säkerhetsläget där. Man konstaterar bland annat att ”den utdragna väpnade konflikten har fortsatt att förvärras i omfattning och intensitet det senaste året och utgör det största hindret för Afghanistans utveckling”.
Svenska UD gör en liknade bedömning av situationen i Afghanistan och avråder därför från resor dit. ”Med anledning av säkerhetsläget avråder Utrikesdepartementet tills vidare från alla resor till Afghanistan.”.
Inget av detta hindrar alltså Sveriges regering från att fortsätta tvångsdeportera unga människor - även åldersuppskrivna minderåriga - till ett land i säkerhetsmässigt och humanitärt sönderfall.
Förtvivlade ungdomar bryter samman i skräck och förtvivlan, och ser ingen annan utväg än att ta sina liv. Svenska media rapporterar om ”polispådrag” och ”tumult”. Men det handlar inte om något litet tumult.
Det handlar om en humanitär tragedi, och att Sveriges regering åsidosätter mänskliga rättigheter och underminerar den svenska rättssäkerheten.
Bästa regering, riksdagsledamöter och Migrationsverket! Bristerna i Migrationsverkets handläggning av asylärenden, och det försämrade säkerhetsläget i Afghanistan kräver andrum för de asylsökande.
Ge alla ensamkommande i Sverige permanenta uppehållstillstånd nu! Stoppa alla utvisningar till Afghanistan!.
EvaMärta Granqvist, journalist, konstnär och ideell familjehemsförälder (text)Meriam Chatty, fil dr. i statsvetenskap och migrationsforskareIngrid Eckerman, allmänläkare, initiativtagare till uppropet ”Stoppa utvisningar av afghanska ungdomar!”Alexander Goldman, Musiker Mot RasismSadaf Haidari, ordförande Rädda Barnen, LundWares Khan, journalistJuma Lomani, vice ordförande Riksförbundet Shahmama och Salsal (Hazarernas riksförbund) Josef Moradi, studerande Amir Nabizadeh, projektet Ung i SverigeAhmad Rahimi, människorättsaktivist Daniel Sestrajcic, riksdagsledamot,  Vänsterpartiet MalmöHanna Tellholt, Asylrörelsen Göteborg.
Häng med i debatten och kommentera artikeln – följ  Debatt på Facebook.
