Vi bör använda de
råd som ges i USA.
Denna forskning bör bedrivas  vid landets universitet av hjärnforskare och neuropsykologer förutom samhällsvetare.Hugo Lagercrantz.
Det här är en argumenterande text med syfte att påverka. Åsikterna som uttrycks är skribentens egna.
**I en artikel på **Brännpunkt den 2/4 ifrågasatte jag Medierådets verksamhet.  Dess direktör Ewa Thorslund replikerar 4/4 men undviker att ta upp de mest väsentliga problemen med små barns ökande skärmanvändande. Allt fler studier visar att det finns ett samband mellan alltför mycket skärmexposition i tidig ålder och trotsighet, oro och ouppmärksamhet. Inte heller tar hon upp studier som visar hur viktigt det är att barn får öva sig skriva med papper och penna i stället för att trycka på bokstäverna på en surfplatta, en undersökning som ingående refererats I New York Times (3/6 2014).
Barn som tillbringar en stor del av dagen med att titta på en liten skärm blir lättare närsynta. Vissa barn riskerar att utveckla ett kriminellt beteende genom se en massa våldsscener på skärm (Science 298:2468-71, 2002) och spela våldsdataspel. Det massiva reklamutbudet exempelvis av snabbmat som översköljer barnen idag via tv och sociala media ökar risken för barnfetma.
Självklart finns det positiva effekter av barns skärmtittande. Barn lär sig engelska bättre, då det som ofta står skrivet på skärmen inte är dubbat som i andra länder. Vissa dataspel kan förbättra den spatiala förmågan. Detta har jag påpekat i min mer utförliga artikel i Läkartidningen (110:16-17, 2013).  Men det är ungefär som med mjölk, det är nyttigt för barn men inte i alltför stora mängder. Och de allra minsta barnen skall inte dricka komjölk överhuvudtaget utan helst ammas, precis som man bör vyssja, prata, visa bilderböcker och sjunga för dem i stället för att ge dem en mobiltelefon/surfplatta eller låta dem vistas i ett rum med tv:n på för jämnan.
Socialstyrelsen borde kunna ge råd om hur mycket särskilt små barn skall titta på skärm och exponeras för passivt tv-tittande, ungefär på samma sätt som den går ut med rekommendationer om amning och sovläge för spädbarn.
**Självklart behövs det mer **forskning om barn och media, som påpekas av Ben Kenward och Lisa Thorell i sin replik den 5/4. Denna forskning bör bedrivas  vid landets universitet av hjärnforskare och neuropsykologer förutom samhällsvetare. Det är där hypoteser kan prövas och diskuteras på akademisk nivå. Tills vidare kan vi tillämpa den amerikanska barnläkarakademins rekommendationer om barn och media som baserats på  den kunskap som uppnåtts i världens ledande forskningsnation.
HUGO LAGERCRANTZ.
senior professor i barnmedicin.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
