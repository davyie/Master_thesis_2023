S-politiker: Hotet är en urholkad  välfärd, Bäckström.
Nyligen presenterade Socialdemokraterna konkreta förslag för att utveckla kvaliteten i välfärden, garantera mångfalden och se till att svenska folkets skattepengar används på ett ansvarsfullt sätt. Reformförslagen är väl balanserade och ger seriösa och långsiktiga aktörer möjlighet att vara med och utveckla välfärden i framtiden – även om vi ställer höga krav på att man inte får tumma på kvaliteten för att göra vinst.
Svenskt Näringslivs vd Urban Bäckström är dock kritisk till delar av förslaget. Vi har respekt för Bäckströms åsikt. Det är viktigt att politiker lyssnar på vad företrädare för näringslivet, fack och akademi har för uppfattningar i för Sverige viktiga framtidsfrågor. Samtidigt måste ansvarsfulla politiker också se till hela samhällets bästa. Ingen kan ha undgått de senaste årens rapportering om missförhållanden inom delar av välfärden och samtidigt sett att vissa välfärdsföretag som tummat på kvaliteten har kunnat ta ut stora vinster och hur svenska skattepengar försvunnit till skatteparadis i stället för att användas till det de egentligen var avsedda för att leverera utbildning och omsorg med kvalitet. Med ett system som uppenbart brustit i såväl regelverk för etablering, tillsyn och haft för svaga sanktionsmöjligheter har samtliga privata aktörer hamnat i skottgluggen – även de seriösa.
För det är viktigt att komma ihåg att det finns många väl fungerande verksamheter i privat regi som kommit i skuggan av det senaste årets skandaler. Och det är den borgerliga regeringen som är ansvarig för en situation där vinsterna inom välfärdsföretagen kan vara upp emot dubbelt så stora som i näringslivet i stort.
Men i stället för att göra något åt detta verkar regeringen sakna vilja och handlingskraft att agera. Istället har man urholkat resurserna till välfärden vilket bland annat lett till att barngrupperna i förskolan är för stora och kunskapsresultaten i skolan sjunkit sex år i rad. Detta borde bekymra Svenskt Näringsliv och Urban Bäckström mer, med tanke på vad som bygger framtidens svenska konkurrenskraft i en globaliserad värld, än att oppositionen presenterar reformer för att garantera såväl kvalitet i välfärden som mångfalden och ett korrekt användande av medborgarnas skattepengar.
I korthet vill vi:.
ställa tuffare krav på vilka som ska få etablera sig i välfärden; kring kompetens, seriositet och långsiktighet.
begränsa vinsterna genom nationella kvalitetslagar så man inte kan ha väsentligt lägre personaltäthet eller lägre kostnader på områden som påverkar kvaliteten.
ställa krav på öppna böcker med krav på redovisning på enhetsnivå, så att det blir tydligt hur medborgarnas pengar används.
Frågan är vad Svenskt Näringsliv och Urban Bäckström ser för problem med det här. Är det inte bra att seriösa företag får vara med och utveckla välfärden? Svenskt Näringsliv har ofta haft synpunkter på hur mycket skatt vi betalar i Sverige. Är det då inte bra att vi får regler som gör det enklare att se hur skattepengarna används? Och att privata och offentliga välfärdsutförare får samma typ av regelverk? Vi hoppas att Urban Bäckström kommer vara lika engagerad i diskussionen om hur vi höjer kvaliteten i välfärden som han varit i frågan om vinst i välfärden.
Stefan Löfven må vara ny som partiledare. Men under sina år som IF Metalls ordförande visade han prov på att i svåra situationer kunna presentera ansvarsfulla och väl balanserade förslag. Vi ser att med det här förslaget har han lyckats överföra denna erfarenhet till politiken. Nu återstår att se om Fredrik Reinfeldt visar samma ansvarstagande inställning eller om han är nöjd med utvecklingen i svensk skola och omsorg.
Mattias Josefsson, Oppositionsråd i Ulricehamn.
Karin Wanngård, Oppositionsborgarråd i Stockholm.
Jonas Karlsson, Landstingsråd i Örebro län.
Ellinor Söderlund, Kommunstyrelsens ordförande i Kalix.
Robert Hammarstrand, biträdande kommunalråd i Göteborg.
Elin Lagerqvist, Oppositionsråd i Jönköping.
Johan Persson, Kommunstyrelsens ordförande i Kalmar.
Hanna Westerén, Regionråd på Gotland.
Jimmy Jansson, Kommunstyrelsens ordförande i Eskilstuna.
Vivianne Macdisi, Landstingsråd i Uppsala län.
Urban Granström, kommunstyrelsens ordförande i Nyköping.
Åsa Kullgren, Landstingsråd i Sörmland.
Anders Johansson, Kommunstyrelsens ordförande i Sigtuna.
Kristina Edlund, Kommunalråd i Linköping.
Jonas Nygren, Kommunstyrelsens ordförande i Sundbyberg.
Katarina Nyberg Finn, Kommunalråd i Östersund.
Magnus Jonsson, Kommunstyrelsens ordförande i Ockelbo.
Jenny Steen, Landstingsråd i Örebro län.
Erik Pelling, Oppositionsråd i Uppsala.
Heléne Björklund, Kommunstyrelsens ordförande i Sölvesborg.
Christoffer Bernsköld, Landstingsråd i Östergötland.
Helena Proos, Oppositionsråd i Enköping.
Peder Björk, Oppositionsråd i Sundsvall.
Åsa Eriksson, Kommunstyrelsens ordförande i Norberg.
Per Eriksson, Kommunstyrelsens ordförande i Bengtsfors.
Marlene Burwick, Oppositionsråd i Uppsala.
Elof Hansjons, Kommunalråd i Södertälje.
Eva Lindh, Kommunalråd i Linköping.
Anders Härnbro, Kommunstyrelsens ordförande i Finspång.
Mattias Ravander, Oppositionsråd i Söderköping.
Joakim Järrebring, Oppositionsråd Alingsås.
Mathias Haglund, Oppositionsråd i Vindeln.
Robert Rapakko, Kommunalråd i Mönsterås.
Emil Högberg, Oppositionsråd i Huddinge.
Robert Noord, Oppositionsråd i Haninge.
Markus Kauppinen, Oppositionsråd i Gnosjö.
FAKTA.
