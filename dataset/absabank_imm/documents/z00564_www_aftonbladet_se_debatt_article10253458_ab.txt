Höstens val måste handla om barnen.
Leila är inte ensam. Barns rättigheter kränks ofta, trots att Sverige har anslutit sig till FN:s konvention om barnets rättigheter. Det gäller att ha rätt bakgrund för att klara sig bra. Alla barn har inte samma möjligheter. Trots att alla barn har lika värde och samma rättigheter.
Rädda Barnen har tagit initiativ till ”Räkna med mig”, en kampanj mot diskriminering av barn. Inga barn ska bli diskriminerade på grund av funktionshinder, ursprung, familjens ekonomi eller av andra skäl. Vi uppmanar våra folkvalda på olika nivåer att stärka barns rättigheter i Sverige. Vi analyserar partiernas politik med utgångspunkt från barnets bästa. Valet i höst måste handla om barnen – om barns villkor och barns rättigheter i Sverige. I morgon är det dags för årets första partiledardebatt i riksdagen.
Då förväntar vi oss att samtliga partiledare tydligt talar om hur de tänker arbeta för att stärka barns rättigheter och minska den diskriminering som drabbar många barn.
Den ekonomiska krisen under 90-talet drabbade barnen hårdast. Den återhämtning som skett i den svenska ekonomin har inte nått de barn som redan tidigare hade en betydligt lägre levnadsnivå än andra barn.
Det gäller i hög grad barn till ensamstående föräldrar och barn vars båda föräldrar är utrikes födda. Det kan inte vara rätt att de barn som drabbats värst är de som redan hade det tuffast. Åtgärder måste till för att stötta dessa familjer.
Kan vi räkna med dig, statsminister Göran Persson?.
På Rädda Barnens hemsida skriver Dino, 15 år: ” För några dagar sen skulle vi välja våra praoplatser och lärarna hade satt upp lapparna i klassrummet? och där står det: önskas flicka till något, ska inte ha någon huvudbonad eller sjal. Jag tyckte att det var jätteorättvist mot muslimska tjejer som bär sjal. ” Motsvarande formulering i en platsannons hade varit ett uppenbart brott mot lagen om åtgärder mot etnisk diskriminering i arbetslivet. Barns och ungdomars skydd mot diskriminering måste stärkas i lagstiftningen.
Kan vi räkna med dig, Bo Lundgren?.
I dag lämnar var femte elev med utländsk bakgrund grundskolan utan behörighet att gå vidare till gymnasiet. Allra svårast har de barn som kommit till Sverige efter tio års ålder. Forskning visar att modersmålet är mycket viktigt för inlärningen av både nya språk och andra kunskaper. Ändå är det bara 55 procent av eleverna i grundskolan med rätt till modersmålsundervisning som deltar. Förutsättningarna för modersmålsundervisning, svenska 2-undervisning och stöd på modersmålet i ämnesundervisningen måste förbättras.
Kan vi räkna med dig, Gudrun Schyman?.
Barn med funktionshinder kämpar mot fördomar och diskriminering under hela sin uppväxt. Många får inte de hjälpmedel de behöver för att utvecklas, familjen tvingas att själv köpa redskap och anpassade leksaker till barnen.
Handikappombudsmannens siffror visar att hälften av landets skolor inte har ens en minimal anpassning för funktionshindrade. Det betyder att barn med funktionshinder ofta inte kan gå i den skola som ligger närmast, eller kan välja skola som andra barn.
Hindren måste byggas bort, så att alla barn kan välja skola.
Kan vi räkna med dig, Alf Svensson?.
Gömda flyktingbarn har inte rätt att gå i skolan. Enligt Barnkonventionen ska staten ge varje barn tillgång till utbildning. Även ett barn som lever gömt ska ha den rätten. Möjligheten att vistas i skolan blir en livlina för barnen i en övrigt kaotisk tillvaro. Rätten till utbildning måste gälla också barn till föräldrar som gömmer sig.
Kan vi räkna med dig, Maud Olofsson?.
Äktenskap och graviditet anges ofta som skäl till att vissa flickor med utländsk bakgrund, liksom romska flickor, avslutar sin skolgång i förtid. Enligt svensk lag får den som är under 18 år inte ingå äktenskap utan tillstånd av länsstyrelsen. Men för barn som bor här, men är utländska medborgare, gäller lagen i den stat där barnet är medborgare, dock lägst ned till 15 år. Olika regler för svenska flickor och flickor med utländskt medborgarskap ger felaktiga signaler i ett samhälle där vi betonar allas lika rätt och värde. Låt lagen gälla lika för alla. 18 år bör vara lägsta ålder för äktenskap för alla som vistas i Sverige.
Kan vi räkna med dig, Lars Leijonborg?.
I många kommuner räknas barns inkomster in när man beräknar socialbidragets storlek. Det betyder att om barnet tar ett sommarjobb så sänks familjens socialbidrag. Man förutsätter att barnet ska bidra till familjens försörjning. På barn i andra familjer ställs inga sådana krav.
Sociallagstiftningen bör ändras så att feriearbetande ungdomar i bidragsfamiljer får behålla sin inkomst.
Kan vi räkna med er, Matz Hammarström och Lotta Nilsson Hedström?.
Detta är några av de 21 krav som Rädda Barnen har skickat till alla riksdagsledamöter. Vårt mål är ett samhälle där alla barn har samma rättigheter och möjligheter. Där alla barn räknas. Så är det inte i Sverige i dag.
Därför måste höstens val bli ett val för barnen!.
Tyck till:.
Annika Åhnberg (ordförande i Rädda Barnen).
