Sexist eller  rasist, det är lika illa.
Jag är ofta ute och talar om sexismen och dess följdverkningar inom såväl privatlivet som arbetslivet. Jag gör det utifrån en bok jag skrev för några år sedan med titeln ”En sexists bekännelser”. Kommentarer ute bland åhörare kan vara: Tja lite sexistiska är vi väl alla. Lite så där till vardags. Jo, vem fan är inte sexist!.
I samband med boksläppet hade s nättidning en omröstning gällande vad som var värst, att bli kallad feminist eller sexist. Runt 15 000 människor svarade och 67 procent svarade att det vore värre att bli kallad feminist. Finns det någon fara i det tänkandet?.
På ett seminarium som jag deltog i definierade jag ordet ”sexist” som en man eller kvinna som tycker sig vara mer värd som människa, vara bättre och ha mer rätt till makt och högre lön än det andra könet. Jag är man och tycker så när det gäller kvinnor, även om jag blivit bättre, jag utvecklas. Många män men även kvinnor log igenkännande, lite sexist är man ju allt, som sagt! Det är tur, sa jag, att jag inte är rasist, vände mig om och tryckte fram nästa powerpointbild. En kvinna i församlingen räckte upp handen och ställde mig frågan:.
Vad ser du för skillnad på en sexist och en rasist?.
Min första tanke var: Men jösses, du har inte fattat någonting, och sedan började jag förklara. Ja, du! En sexist är ju någon, en man i det här fallet, jag, som tycker att jag är bättre än kvinnor eftersom jag är man och en rasist det är ju någon som tycker att han eller hon är bättre än en annan människa på grund av hudfärg eller liknande, det är ju en enorm skillnad ... tror jag, liksom, typ, i princip ...
Och där tog luften slut. Vad var det för skillnad egentligen? Ingen alls. Sexist och rasist, i grunden samma sak. Och nu ska rasisterna in i riksdagen, sägs det, redan 2010. Vad säger människorna på seminarierna då? Tja, lite rasist är man väl innerst inne, så där till vardags, jo du, vem fan är inte rasist?.
Vem röstar på rasister? Kan det vara en granne som har jobb och åker Volvo och är missnöjd? Hur många rasister föder en lågkonjunktur? En nära bekant blev varslad och uppsagd under en tidigare lågkonjunktur men en ”invandrare” fick stanna kvar. Helt riktigt eftersom den personen hade varit anställd längre. Vid en diskussion i köket hemma hos mina föräldrar tog det mellan 5 och 10 minuter innan vi var rasister allihop. Varför skulle ”dom där” komma hit och ta våra jobb, skicka tillbaka dom till Afrika!.
Hur ser en rasist ut? Är vi säkra på att de med snaggat hår och skinnjackor är de som är farligast? Hur ser en sexist ut? Ja ni ser en på bilden här i texten.
Journalisten och krönikören Kerstin Weigl var den enda som reagerade på att min första bok.
hette ”En sexists bekännelser”. Hon tyckte inte att det var okej, och frågade sig vad nästa titel skulle bli. ”En rasists bekännelser”? Jag noterade detta, men tänkte inte så mycket på hur rätt hon hade innan jag var på det där seminariet där jag såg avgrunden i mig själv.
Nyamko Sabuni, minister för olika områden i regeringen, ska nu ta hjälp av Säpo för att utröna hur nyrekryteringen till höger- och vänsterextremistiska grupper sker. Är det verkligen relevant? Har vi inte forskning redan som visar hur de mekanismerna fungerar? Ointresse från föräldrar, ointresse från skolan, arbetslöshet. Och har vi inte sedan många år sociologisk forskning som visar att det sämsta man kan göra med dem som avviker, det är att ge dessa grupper mer uppmärksamhet.
Debatten går fram och tillbaka, Sverigedemokraterna (SD) får inte komma in, vem förlorar på blockpolitiken, vad fick Sahlin ge upp, hur ska Reinfeldt hantera Kristdemokraterna, är det verkligen två olika block vi vill ha i svensk politik? Och det vill ”vi” ju inte, det cementerar, leder lättare till svart-vitt tänkande, en åsikt i taget och det ger utrymme för partier på någon kant som kan få en vågmästarroll.
Mikael Wiehe skrev en svensk text till en Pete Seeger-låt för cirka 20 år sedan: ”Vakna upp ... börja se dig omkring, bli inte en av dom som bara står där sen och säger jag visste ingenting.” Den texten håller ännu nu när vi alla skyndar hem och slår på tv:n, för i grunden vill vi ju alla ha lugn och ro. Sitta i fåtöljen i det innersta rummet och rösta på dansbandstävlingar och stjärnor på is.
DAGENS  R.
Lars Einar Engström.
