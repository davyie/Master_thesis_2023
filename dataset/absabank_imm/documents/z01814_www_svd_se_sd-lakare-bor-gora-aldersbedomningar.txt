SD: Läkare bör göra åldersbedömningar.
Idag kan vuxna män ta platser i familjehem från barn som flyr från krig. För att kunna garantera en rättssäker prövning av minderåriga bör Sverige följa våra grannländers exempel och lagstadga ett krav på obligatorisk medicinsk åldersbedömning som utförs av läkare. Det skriver Adam Marttinen (SD), riksdagsledamot och rättspolitisk talesperson.
I fredags lade Migrationsverket ansvaret på asylsökande att bevisa sin ålder, de ska även informeras om möjligheten att, om de vill, få genomgå en medicinsk åldersbedömning av läkare.
Det här är en argumenterande text med syfte att påverka. Åsikterna som uttrycks är skribentens egna.
Migrationsverkets rättschef Fredrik Beijer framhåller att de kommer att "tänka fritt" kring bevisningen, och till exempel låta närstående personer styrka den asylsökandes ålder.Då de som uppger sig vara ensamkommande flyktingbarn i regel kommer just ensamma till Sverige, eller tillsammans med en grupp andra barn i samma situation, har vi svårt att förstå det resonemanget.
Migrationsverket ser det nya beslutet som en del av lösningen på de långa handläggningsprocesserna. Vi delar Migrationsverkets analys i att handläggningstiderna måste kortas. 55 procent av alla ärenden som Migrationsverket hanterar tar längre tid än åtta månader och det är uppenbart att systemet inte är anpassat för det stora antal asylsökningar Sverige tar emot. Men lösningen på denna flaskhals ligger inte i att avsäga sig ansvaret för åldersbevisning och istället lägga det på barnen.
Den största orsaken till Migrationsverkets långa handläggningstider är den överbelastning som ett allt högre asyltryck innebär. För knappt tio år sedan skapades ett system i Sverige för att ta emot ensamkommande flyktingbarn. Då låg nivåerna på kring 400 barn per år. Idag är siffran uppe i runt 12 000 barn per år och upp till 600 i veckan, med samma system som grund. Att Migrationsverket inte väljer att inse att det är vad som ligger till grund för problematiken tycker vi i Sverigedemokraterna är bekymmersamt.
Migrationsverket bör i sin handläggning följa ett system där barn från särskilt krisdrabbade länder prioriteras. Detta skulle innebära kortare handläggningstid för de som söker ifrån länder som redan klassas som säkra. Om det uppenbarligen rör sig om ett småbarn som söker kan undantag göras vid processen för åldersbestämning inklusive annan administration som hör till.
Beslutet som Migrationsverket istället fattade om att överlåta sitt ansvar av åldersbevisning till minderåriga missar inte bara problemet, det äventyrar även rättssäkerheten.I både Danmark, Norge och Finland är det obligatoriskt med medicinsk åldersbedömning, där läkare får avgöra åldern hos papperslösa asylsökande. Förra året kom uppgifter från danska justitieministeriet om att de som påstått sig vara barn i över hälften av fallen visat sig vara vuxna. Siffror från Norge och Finland visar att 66 procent av de som påstått sig vara minderåriga enligt medicinska bedömningar, egentligen var vuxna. I Finland och Norge har det vid åldersbedömningar av yngre asylsökande framkommit – även när bedömningarna gjorts "generöst" – att cirka 66 procent bedömts vara vuxna.
Skräddarsydda kurser i ämnen som intresserar och engagerar både kropp och själ.
Enligt svensk lag är det inte tillåtet att avvisa någon under 18 år om de saknar ID-handlingar eller om det inte finns någon i hemlandet som tar emot dem. De har också rätt till fri vård, boende och mat. Många har därför som huvudsakligt mål att få uppehållstillstånd just i Sverige, till skillnad ifrån de som endast i första hand flyr från krig. På grund av starka incitament hos den sökande finns det skäl att den medicinska åldersbedömningen inte lämnas frivillig.
För att säkerställa att asylsökande barn verkligen är barn krävs en obligatorisk medicinsk åldersbedömning. Sverige måste kunna erbjuda ett humant och rättssäkert asylmottagande med väl fungerande handläggning, för varje vuxen som placeras i familjehem förblir en minderårig utan. Ansvaret bör ligga på Migrationsverket, inte utsatta barn på flykt.
Adam Marttinen (SD).
riksdagsledamot och rättspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
