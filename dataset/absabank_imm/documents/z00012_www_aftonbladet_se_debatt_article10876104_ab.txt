Datorspel lär mig mycket.
De beskriver hur ungdomar sitter ensamma i var sitt mörkt rum och bara spelar på datorn. Artiklarna kommer aldrig in på vad ungdomarna faktiskt gör vid datorerna eller hur det går till. Jag tycker att det är hög tid att ge en annan och rättvis bild av "spelens värld" än den som framförs av vuxenvärlden som inte har någon koll.
Som datorspelare är man inte, som många vuxna tycks tro, asocial - tvärtom, faktiskt.
Jag tar mig själv som exempel: en 17-årig kille som tillbringar en hel del tid vid datorn. Nu tror väl alla oförstående föräldrar att det är ännu en datorberoende person som försöker föklara hur bra spelen är, bara för att slippa erkänna vilket "hemskt beroende" man är fast i.
Jag ska vara ärlig mot er. Jag är beroende av datorn, men det finns olika grader av beroende.
Skulle jag kunna leva utan datorn?.
Ja, men det skulle göra mitt liv jävligt mycket mer komplicerat.
Skulle jag ha tråkigare?.
Definitivt.
Det vissa inte verkar förstå är att internet existerar även inom spelen. När jag spelar, så spelar jag både mot och med flera hundra människor varje dag. Jag pratar med folk jag annars aldrig skulle få kontakt med, även från andra länder.
Jag har fått många nya vänner som jag sedan träffat IRL (In Real Life) eller i verkliga livet, som det heter på svenska. Förutom att jag tränat upp både min svenska och engelska vid datorn, har jag lärt mig att samarbeta bättre.
Allt tack vare spelen.
Jag spelar bland annat spelet "World of warcraft", som många föräldrar säkert har hört talas om. I detta spel får du göra din egen karaktär och vara i en värld som är lika stor som Finland (!). Det finns många olika raser, allt från alver till orcher. I detta spel har varje karaktär sin egen roll, och när du spelar brukar du oftast vara i en grupp med 39 andra personer från den "klan" du är med i.
Man använder sig oftast av ett "voice over IP"-program eller telefoni över internet, som det heter. En är ledare över gruppen och berättar hur det ska gå till och vad du ska göra. Ni hjälper varandra och lyckas äntligen ta ner den där bossen ni kämpat i veckor för att döda. Man lär sig samarbeta och uppskattar varandra. Samtidigt tränar man upp sin verbala engelska enormt mycket.
Förutom att spela finns det många andra saker att göra vid datorn: lyssna på musik, surfa på olika forum och community-sidor för att prata med andra som spelar eller inte spelar och diskutera allt mellan himmel och jord. Via datorn kan du prata med kompisarna i stället för att ringa.
Dessutom finns det, som jag nämnde tidigare internettelefoni som inte kostar någonting och du kan prata med dina kompisar och människor från andra länder. Allt som krävs är en internetuppkoppling, en mikrofon och ett par högtalare/hörlurar. Visst kostar det lite pengar, men själva samtalen är gratis.
Men så klart finns mörka sidor av spelen. Vissa kan inte anpassa sitt spelande till verkligheten och börjar skolka för att de inte orkar upp till skolan morgonen efter att de suttit uppe hela natten. Då måste föräldrarna rycka in, och ibland behövs kanske till och med professionell hjälp.
Det är viktigt att justera sitt spelande så det fungerar med verkligheten. Kan man inte det så borde man fundera noga över sitt datoranvändande.
Mattias Lundgren (17 år Hägersten).
