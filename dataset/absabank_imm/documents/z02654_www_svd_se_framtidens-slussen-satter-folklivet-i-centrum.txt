Framtidens Slussen sätter folklivet i centrum.
Slussen har tjänat ut och måste ersättas. En plats som idag av många förknippas med över- dimensionerade trafikytor och mörka prång kan i framtiden förknippas med folkliv och utblickar från vackra broar.
Det här är en argumenterande text med syfte att påverka. Åsikterna som uttrycks är skribentens egna.
Sedan 1991 har flera tävlingar, utredningar och bearbetningar avlöst varandra för att svara på frågan om vad som ska ersätta dagens Slussen. Få andra platser har bearbetats, belysts och debatterats så systematiskt. Förslaget är nu på samråd för att alla stockholmare ska få möjlighet att säga sitt inför kommande bearbetningar och slutgiltiga beslut.
I detta sena skede föreslås att hela förslaget ska kastas i papperskorgen (21/3). Förutom att det beslutsmässigt skulle förflytta oss tillbaka till 90-talets början vore det att inte ta hänsyn till alla de synpunkter som stockholmarna nu lämnar in.
Det finns en bred uppslutning bakom det vinnande förslaget. Det innebär en minskning av trafikytorna med nära hälften och en öppning av vattenspegeln på ett sätt som stockholmarna inte sett sedan 30-talet. Istället för två breda trafikbroar kommer framtidens trafik att passera en smäcker stadsbro med utrymme för gående, cyklister, bilar och kanske en framtida spårvagn. Dagens gångtunnlar tas bort och gångstråket från Medborgarplatsen mot Gamla Stan och City förstärks med ytterligare en bro.
Framtidens Slussen har alla förutsättningar att bli en plats med folklivet i centrum, där ödsliga ytor ersätts av intimare stadsrum. Där det nya vatten- torget tillgängliggör helt nya miljöer för stockholmarna att vistas på. Och där de platser där stockholmarna trivs i dag tas till vara och trafikapparaten minskas.
Nya Slussen innebär ett betydande ekonomiskt åtagande för Stockholms stad, men exploateringsekonomin har inte fått avgöra dimensioneringen av den nya bebyggelsen. Tvärtom har stora hänsyn tagits för att anpassa det nya till de olika skalorna som finns i Gamla Stan och på Södermalm.
Skräddarsydda kurser i ämnen som intresserar och engagerar både kropp och själ.
Vi tror att stockholmarna förväntar sig att deras politiker vågar fatta beslut också i svåra frågor. Vi tar vårt ansvar och säkerställer att vi efter 20 års utredande fattar beslut om Slussen. Men först vill vi ha in stockholmarnas synpunkter så att beslutet kan bli så bra och väl förankrat som möjligt.
STEN NORDIN.
gruppledare (M).
LOTTA EDHOLM.
gruppledare (FP).
EWA SAMUELSSON.
gruppledare (KD).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
