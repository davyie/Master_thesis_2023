Förvriden sanning i fallet Assange.
Julian Assanges försvarsadvokater försöker nu att få Sveriges häktningsbeslut hävt. Men om tingsrätten häver häktningsbeslutet är det ett slag i ansiktet på de målsägande och alla kvinnor som blivit utsatta för sexuellt våld. Det skriver advokat Elisabeth Massi Fritz.
När sanningen inte passar så skyller Assange och hans advokater gärna på åklagare Marianne Ny.Elisabeth Massi Fritz.
Det här är en argumenterande text med syfte att påverka. Åsikterna som uttrycks är skribentens egna.
Julian Assanges nuvarande försvarsadvokater Thomas Olsson och Per E Samuelsson lämnade den 24 juni in en begäran till Stockholms tingsrätt om att häktningsbeslutet mot Assange ska omprövas och upphävas. De hävdar att häktningsbeslutet inte fyller någon funktion så länge åklagare Marianne Ny "vägrar" resa till London och förhöra Assange. Deras begäran strimlades faktamässigt sönder av åklagarna Marianne Ny och Ingrid Isgrens yttrande till tingsrätten i frågan.
I efterföljande intervjuer har uppseendeväckande saker sagts av nämnda försvarsadvokater.
Per E Samuelsson sa till Emanuel Karlsten i P3 att det plågar Assange att "sitta inlåst". Att "den enda effekt det här häktningsbeslutet har, det är ju att hålla honom instängd i London". Och att åklagaren "inte gör sitt jobb och åker till London".
Thomas Olsson sade till Expressen att Assange "befinner sig i princip under husarrest". Till TV4 sade han att "just nu är det ju inte möjligt" för Assange att komma till Sverige, samt att Assange "inte haft någon möjlighet att komma till Sverige efter det att man utfärdade den här europeiska arresteringsordern".
Vad säger det om Assange när hans försvarsadvokater måste lämna anmärkningsvärda förklaringar för att hans flykt från rättvisan ska framstå som förklarlig? Varför säga att han sitter inlåst, instängd och i princip under husarrest? Varför säga att han inte kan, och inte har kunnat komma till Sverige? Assange befinner sig på Ecuadors ambassad i London av sin egna fria vilja. Det är ingen som håller honom instängd, inlåst eller i något som kan liknas vid husarrest. Assange har när som helst under tiden som hans överklagan av arresteringsordern behandlats av engelska domstolar kunnat överlämna sig till engelsk polis för vidare transport till Sverige.
Skräddarsydda kurser i ämnen som intresserar och engagerar både kropp och själ.
Det är värt att minnas att Assanges förra svenska försvarsadvokat Björn Hurtig fick en ordentlig smäll på fingrarna i form av en varning från Svenska advokatsamfundet på grund av att han bedömdes vilseleda och vara ett opålitligt vittne av en engelsk domstol som skulle besluta om Assanges överlämning från England till Sverige.
När sanningen inte passar så skyller Assange och hans advokater gärna på åklagare Marianne Ny. En åklagare som, inför samma engelska domstol som Björn Hurtig vilseledde, av försvarsadvokaterna och vittnen framställdes som en manshatande radikalfeminist. Marianne Ny har fått utstå mycket hat och oförtjänt kritik, när hon i själva verket mest förtjänat beröm.
Man kan fråga sig varför Assange i augusti 2010 sökte svenskt uppehållstillstånd, när han nu hävdar att han aldrig skulle sätta sin fot här utan en garanti från Sveriges regering, helst Carl Bildt personligen, om att han aldrig skulle lämnas ut till USA. Man kan också fråga sig varför han gick in på Ecuadors ambassad i London i juni 2012 för att söka asyl några dagar innan han skulle inställa sig hos engelsk polis för att överlämnas till Sverige när han hävdar att de två sakerna saknar samband?.
Assange har sagt att han sitter på ambassaden på grund av sin rädsla för att utlämnas till USA, och att han inte skulle lämna ambassaden ens om hotet om överlämning till Sverige försvann. Man kan därför fråga sig varför hans nuvarande svenska försvarsadvokater säger att en hävd svensk häktning skulle ge Assange "friheten" åter, att han skulle lämna ambassaden? Det kan väl inte vara så att han sitter på ambassaden och gömmer sig från en svensk åklagare och två målsägande?.
När det gäller Assanges diplomatiska asyl så har Ecuadors ambassad i London en skyldighet att följa engelsk lag då de befinner sig på engelsk mark. De bör därför snarast överlämna Assange till brittisk polis så att de kan verkställa överlämningsbeslutet som flera engelska domstolar har fastslagit. Att försvarsadvokaterna säger att Assange är en politisk flykting som skulle omfattas av FN:s flyktingkonvention kunde omöjligt vara längre ifrån sanningen.
Angående Assange och hans försvarsadvokaters otaliga gånger upprepade begäran om förhör på Ecuadors ambassad i London så är det inte i de målsägandes intresse att åklagaren reser fram och tillbaka till London för att bedriva förhör med en misstänkt som inte behagar följa domslut. Däremot är det i de målsägandes intresse att Assange ställs till svars för sina handlingar på svensk mark.
När man läser rapporteringen om det här fallet så är det lätt att tro att det är Assange som är brottsoffret. När hans försvarsadvokater intervjuas frågar man ofta hur Assange mår där han sitter och gömmer sig från rättvisan. Man uttrycker oro för hans hälsa, och man pratar om hur han dagligen motionerar och använder en sollampa. Stackarn sover ju på damtoaletten, skriver tidningarna. Mycket pengar har samlats in till hans försvar, demonstrationer har hållits, svenska företags hemsidor och svenska myndigheter har attackerats med mera. De målsägande har fått utstå mer hot, hat och trakasserier än ni kan föreställa er. Det här är ett fall som många känner starkt för. Framför allt är det många som tycker synd om den misstänkta våldtäktsmannen som gömt sig på Ecuadors ambassad i London i två år. Men de målsägande, de faktiska brottsoffren, är helt bortglömda. Vem bryr sig om två kvinnor när en känd mans rykte står på spel? Vilken kvinna skulle välja att anmäla Julian Assange idag med facit i hand? Troligen ingen.
Ett hävt häktningsbeslut skulle visa att Julian Assanges försök att undkomma rättvisan fungerade. Att han med hjälp av sina advokater, pr-agenter, kändissupportrar, mycket hängivna fans och ett litet sydamerikanskt land lyckades få världen att tro att detta handlar om yttrandefrihet, politik, om USA, när det i själva verket handlar om en man med makt som förstör två kvinnors liv, ställer sig över lagen och verkar ha kommit på ett sätt att slippa stå till svars för det.
Det skulle vara ett slag i ansiktet på de målsägande och alla kvinnor som blivit utsatta för sexuellt våld om tingsrätten häver häktningsbeslutet.
ELISABETH MASSI FRITZ.
advokat åt en av de kvinnliga offren.
Stockholms tingsrätt ska den 16 juli på nytt pröva häktningsbeslutet när det gäller Julian Assange. Detta efter att hans försvarsadvokater krävt att bevisningen ska omprövas och häktningen hävas.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
