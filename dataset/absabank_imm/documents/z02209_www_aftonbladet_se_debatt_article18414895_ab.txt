Vi tjejer vill också se maffiga och coola ut.
Halvnakna kvinnor, miljontals spelare. Vill du som kvinna spela ett onlinespel där din karaktär inte behöver gå runt halvnaken? Vill du inte att din pojkvän ska glo på kvinnokroppar varje gång han loggar in på datorn? Spelkulturens svar i dag är, sorgligt nog: ge upp.
Jag är en 14-årig tjej som tillbringar all min fritid framför datorn. Det är roligt att spela onlinespel – men mindre roligt när du inser att nio av tio spel knappt erbjuder din kvinnliga karaktär kläder medan manliga karaktärer kan ha maffiga rustningar med matchande vapen. Även om jag just när det gäller rollspel tycker om att gestalta manliga karaktärer påverkar kvinnosynen mig ändå. Spelvärlden påverkar oss. Vill vi ha jämställdhet i framtiden, måste vi ha jämställdhet i spelvärlden, där framtidens vuxna växer upp.
Frågan är hur vi ska åstadkomma detta när spel på spel släpps utan någon som helst förändring. En ny expansion till det populära World of Warcraft (WoW) har blivit avslöjad, men jag ser inga tecken på förändring. De bilder jag sett på nya raser som tillkommer i spelet föreställer killar.
Vi kämpar för jämställdheten i vad vi kallar det verkliga livet, men en ungdom i dag spelar tillräckligt mycket för att ta åt sig av spelen. Sexismen växer fram, kryper ut ur spelkonsolen och in i din hjärna. Spel där kvinnor framställs som svaga, sexiga slagpåsar kan sätta i gång något i de miljoner ungdomarna som spelar slut på sin fritid.
Jag som tjej kallas en ”kvinnlig gamer”, som man tydligen benämns när man råkar ha en vagina. Ska vi döpa killarna till ”manliga gamers” också? Nej, skulle inte tro det. Det stinker sexism i större delen av cyberrymden, om du inte har lust att spela ett ”makeover” eller ”dress up” spel. Jag vill så gärna se världen i datorskärmen en plats där jag kan vara mig själv.
Tharos Gröning skriver att en undersökning som gjorts i lajv-Sverige berättar att 86 procent av alla unga flickor som börjar lajva gör det som blodsslav i ”Vampire” eller prostituerad eller piga i något fantasylajv. (Lajva är ett annat ord för rollspel, förekommer ofta i verkligheten men också online, som jag själv föredrar.).
”I dataspelen är det lika illa. ”World of Warcraft” och ”Rift” är mer en utgåva av Victorias secret än datorspel. ”GTA V” har bara män i huvudrollen”, skriver han. Jag har spelat WoW och är inget fan, mest för att det inte är särkilt roligt, men också för att jag blir så extremt avundsjuk när mina bröder traskar in med en enorm karaktär, klädd i en maffig rustning och har vapen som matchar perfekt. Sen kommer min pyttelilla, smala och lättklädda karaktär och ser så underlägsen ut att man nästan vill gråta. I den första trailern som släpps för WoD ser jag en kvinnlig karaktär, i två sekunder.
”Men sluta lipa och spela som kille då” – jag kan nästan höra kören av manliga stämmor i mitt huvud, trogna spelare som försvarar sitt älskade spel. Men jag är en kvinna, någon gång ibland så vill jag också se maffig och cool ut även om jag har bröst, kan inte jag få det då?.
Det har gått så långt att kvinnor som spelar online låtsas vara män för att de är rädda att bli påhoppade, på grund av sitt kön. Vi försöker utrota sexismen i det verkliga livet, vi slåss för jämställdheten men tycks ha glömt bort cyberrymden. Blizzard, Rockstar och alla dessa spelskapare, vad håller ni på med? Ni får inte glömma att det är halva jordens befolkning vi pratar om.
Julia Essell.
FAKTA.
