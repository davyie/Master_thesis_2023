Nu räcker det - stoppa sexismen, hårdrockare.
Oavsett vad vi gjort, oavsett vad vi berättat eller visat, så har den där snubben och hans band eller cred alltid varit lite mer värd än våra upplevelser. Med hårdrocksuppropet #killtheking uppmanar vi, 1 381 hårdrockare, alla verksamma inom scenen att ta sitt ansvar, sluta ursäkta vidriga beteenden och sätta stopp för otryggheten.
Vi är trötta på patetiska ursäkter. Vi är trötta på att sexistiska band helt oproblematiskt glider in på spelställen och drar sina manifest som dryper av kvinnohat. Vi är trötta på att offer för sexuella övergrepp ständigt misstros bara för att andra vill kunna lyssna på sina vanliga gamla band ifred, utan dåligt samvete. Vi är trötta på att förövarna vandrar runt i publikhavet som om ingenting har hänt. Vi är trötta på de ständiga kommentarerna om hur vi ser ut och hur vi för oss. För det är väl klart som fan att om vi accepterar sådant från scenen så kommer det aldrig sluta hända nedanför scenen heller.
Genom hårdrocksuppropet #killtheking har vi på bara några veckor fått in över 50 vittnesmål som beskriver våldtäkter, övergrepp, sexuella trakasserier, fysisk och psykisk misshandel och förminskande sexistiskt beteende mot kvinnor och ickemän inom hårdrocksscenen.
Dessa vidriga gärningar har utförts av bandmedlemmar, fans, promoters, i publiken, backstage, på festivaler, på efterfester och i våra hem. Av män i rockscenen.
Här är några av våra berättelser:.
”Var PR-ansvarig för ett företag som lanserade en "hårdrocksprodukt". Efter en spelning tar jag några bärs med vd:n och ekonomiansvariga. Vd:n är packad och föreslår att vi åker någonstans där han kan ta mig i stjärten medan min andra kollega skulle ta mig vaginalt.”.
”När jag var 16 hängde jag en kort period med ett sleazeband, de var äldre. På en fest då jag däckat på sängen i sovrummet vaknar jag till av att andra är i rummet. Jag inser att jag är naken. Basisten står över mig. Jag hör honom säga "den här horan har den skönaste fittan, men jag var tvungen att hämta matolja i köket för att använda som glidmedel". Andra snubben garvar. Jag är så full och trött att jag inte kan röra mig, försöker säga nej. Men känner hur han smörjer mig med oljan och börjar ha sex med mig.Jag zoomar ut helt. Hör honom säga att han kommer.
Nästa gång jag ser honom är på en annan festival då han står med en tjej. Vi hälsar och jag får nervöst ur mig "du hade sex med mig när jag var däckad! Det är inte ok!". Han svarade att jag får skylla mig själv som var där.”.
”Jag vaknade dagen efter på golvet med hans kuk i min mun. Blåmärken och svullnader täckte min kropp och ansikte, och hårtussar låg avslitna bredvid på golvet. Händerna var uppsvullna som klossar av att ha varit bundna. Blåmärkena kom inte av slag men av hårdhänt sex i många timmar. När jag frågade honom vad som hänt kunde jag se att han själv var chockad men sa senare: "jag blir kåt igen av alla blåmärken". Då det var min pojkvän kunde jag inte ens tänka att han kunde ha drogat mig. Han är en hårdrockstrummis som spelat i flera svenska band och är fortfarande aktiv. Trots att prover senare påvisade en våldtäktsdrog och att jag inte var det enda offret, så lades förundersökningen ner. Jag är i dag bara glad att jag överlevde den där helgen.”.
”När jag var tonåring kom jag i kontakt med sångaren i ett band som startade på 80-talet och har legendstatus inom skandinavisk death metal. Först schyssta meddelanden mellan ett fan och en musiker, sedan gick det över till plötsliga komplimanger. Jag bjuds på spelningar och erbjuds följa med till hotellrummet som 15-åring, men avböjer. Vi håller kontakten. När jag är 16 år kommer plötsligt bilder på hans könsorgan och tjat om att få sexuella bilder av mig. Ibland var han ”snäll” och frågade först om han fick visa sin snopp i webcam. Var han full kom bilderna spontant.”.
”Jag var 16 år och sleazare. Vi hade festat och varit på spelningar under kvällen. Hamnade på efterfest med några av banden på hotellrummet. Har ett minne av att jag kysste en av killarna inne på toan. Var asfull, minns sen inget mer än att jag vaknade av att han senare låg över mig och hade sex med mig. Fattade typ inget för jag var så full. Tänkte inte mycket mer på det efteråt heller förrän jag en tid senare skaffade pojkvän och började gråta varje gång vi hade sex och han var över mig. Då insåg jag att jag blivit skadad av det. Det var ju våldtäkt. Mår fortfarande illa när jag ser bilder på honom. Han är fortfarande aktiv inom scenen.”.
”Basisten i bandet, man närmre 40, såg till att alla alltid hade en öl i handen och det var god stämning den sena kvällen. Missade sista bussen hem vilket betydde att det var omöjligt att ta sig någonstans då festivalen i princip låg mitt ute i ingenstans. Följde med bandet till hotellet i stället. I minibussen på vägen dit serverar basisten mig en drink han blandat och när jag frågar vad det är i svarar han ”rohypnol”. Det skrattas bort och jag dricker (det var ingen spetsad drink, men stämningen började bli smått obehaglig). Vi festar vidare på hotellet och det är kul förutom att jag måste sitta i basists knä med hans armar runt mig. Försöker slingra mig. Förstår dock att jag måste sova i hans rum om jag ska få sova på hotellet. När det blir dags att lägga sig vågar jag inte annat än att gå med på att ligga med honom. När jag säger att han inte får komma i mig har han analsex med mig trots mina protester. Tar mig på något sätt ur hans grepp, får tag i mina kläder och flyr till toaletten i korridoren. Blöder. Väntar länge på att han ska somna innan jag går tillbaka och lägger mig längst ut på sängkanten med kläderna på. Vågar knappt blunda och äcklas av hans nakna kropp bredvid mig. Blöder i dagar. Berättar inte för någon”.
”Jag hade en intervju med en svenskt metalband i Malmö 2013. Jag var backstage så klart mycket sprit och alla var trevliga. Dagen efter hittar sångaren mig på Facebook. Jag fick ett hej och tack med en bild på hans kuk”.
”Jag var 17 år var på en festival i Stockholm. Tyvärr tappade jag bort alla och var helt ensam. Jag stod och lyssnade på Maiden när en man i 35–45 årsåldern tar tag i mig, håller fast mig och trycker ner sin hand i mina trosor och försöker sig på ett aggressivt ’pullande’. Det är fullt med folk bredvid oss men ingen gör något.”.
”Jag och mina vänner festade en del med ett stort svenskt black metal-band för ett par år sedan. En väninna till mig blev slagen rakt i ansiktet helt omotiverat av gitarristen under en fest som gästades av medlemmar ur två andra band. Ingen annan hade sett eller hört något, även om alla var där, så anmälan gjordes aldrig trots hennes hjärnskakning.”.
”Jag är journalist och blev kallad något i stil med ett ”vandrande aborterat foster”. Det stod på ett vykort skickat av sångaren i ett känt svenskt hårdrocksband. Undertecknade gjorde även bandets trummis. Bandet hade flugit någonstans i Europa och det fanns gratis vykort att skicka och de valde att skicka ett till mig. Vad hade jag gjort? Gett bandets skiva en trea i betyg.”.
”Turnerade mycket i Europa med mitt första band. Ensam tjej med tio killar. Blev skriken till under spelning att jag skulle visa brösten. Fick sjuka stalkers som följde efter mig och skrev brev vad de ville göra med mig. Inte trevliga saker. Överhörde bokare flera gånger som sa till mina manliga bandmedlemmar ‘vems flickvän är hon egentligen?’ och vilken dålig idé det var att ta med en tjej i bandet att det alltid bara blir problem.”.
”Satt på en liten hårdrocksfestival med ett gäng killar och diskuterade Judas Priest. Det var skittrevligt och stämningen var verkligen på topp. Jag lämnar sällskapet en kort stund för att kissa i buskarna en bit bort. När jag kommer tillbaka ser de mig inte, och då hör jag att dom sitter och diskuterar hur knullbar jag är och vad dom skulle vilja göra mot min kropp. Jag springer tillbaka till buskaget och spyr, torkar mej om munnen, sveper en öl och går vidare i total chock och låtsas som ingenting hänt.”.
”2014, Träffar en gitarrist ifrån ett väldigt känt göteborgsband på ett spelställe, jag och min man sitter i flera timmar och snackar musik med honom och när min man lämnar oss i baren så smyger han fram komplimanger. Vi byter telefonnummer då vi skulle till samma festival ett tag senare och han sa att han gärna träffar mig och min man igen. I två veckors tid terroriserar han mig med sms och samtal. Jag svarar till en början på sms:en då det bara handlade om utbyte av låttips men när han från ingenstans börjar skriva att vi måste ses ensamma och att han börjar få känslor för mig så avvisar jag honom men får till svar att han ska minsann knulla mig, vare sig jag vill eller inte. Jag hade en telefon där jag inte kunde blockera nummer så min man skriver ett sms ifrån min telefon och hotar med polisanmälan, då slutar det.”.
”Jag var 15 år och gick på hårdrockskonsert med några kompisar, en av de första jag var på utan vuxna. Jag blir fasthållen av en betydligt äldre man. Inte förrän han sticker ner handen i mina trosor och tar på mitt underliv vågar jag göra något.”.
”Jag var på festival då en okänd kille börjar ge mig, till en början oskyldiga, kommentarer kring hur ’fin jag är’. Till sist vräker han ur sig att jag minsann är snygg för att vara tjock och att jag säkert är vild i sängen, ’för det brukar tjocka tjejer va’. Jag säger ifrån att mitt sexliv inte är hans ensak och att det inte är okej att säga så! Han försvarar det med att ’det var ju en komplimang’ och ’du borde vara mer tacksam’.  Samma kille kallade mig för hora när jag några månader senare sprang in i honom på en rockbar.”.
”Inte så konstigt att en gav upp att spela i band efter ett tag. Kommer ihåg ett av mina första gig när jag var 14 år där snubbar i publiken ropar "VISA FITTAN DÅ". Skämdes för mina föräldrar stod där också.”.
”På en festival 2014 blev jag tafsad på fem gånger samma dag, av fyra olika män. En av dem kom alltså tillbaka och gjorde det igen. Jag hade jeans på mig. Jag trodde att jeansen var orsaken till att fyra män klämt mig hårt på rumpan. Jag använde aldrig byxorna igen.”.
”Fick en bild skickad till mig av en polare, från toaletten på en rockpub i Göteborg där det stod att jag skulle bli hatknullad. Några månader senare stod det även att jag borde hamna i en ’body bag’ på samma toalett. Har aldrig varit i den stan efter 2014 utan att vara fullkomligt livrädd.”.
”En hårdrockstrummis drogade mig vid två tillfällen och utnyttjade mig sexuellt under många timmar. När vi kom hem från krogen och skulle sova bad jag om ett glas vatten. Jag fattade aldrig att jag blev drogad. Vi hade sex i tio-tolv timmar och jag fattade ingenting efteråt. Vi hade då varit tillsammans i några år och jag litade på honom. Den andra gången var hemma hos hans föräldrar. Det var en liknande situation med att jag fick ett glas vatten. Då kom känslan av att något hände i kroppen. Jag tog glaset och luktade och kände en kemisk doft. Jag sa att jag skulle gå upp till hans föräldrar och skrika eller att han skulle berätta vad som fanns i glaset. Till slut erkände han. Två år senare blev jag kontaktad av hans nya tjej som känner att något inte stämmer och vill kolla med mig. Jag hade aldrig pratat med eller träffat henne innan. Då visar det sig att hon också blivit drogad. Vi anmälde men det lades ner.”.
”Ett av Sveriges största band genom tiderna dyker in på puben jag jobbar på. Jag är 20 år och självfallet lite nervös över att bli tilldelad rollen som deras egna servitris. Jag räcker mig över bordet för att plocka bort glas från kortsidan motsatt där jag står, en medlem greppar och håller fast min arm. Han tittar mig i ögonen samtidigt som han långsamt slickar längs hela armen. Jag har brickan i andra handen. En av de andra fnissar. Två låtsas inte se det trots att det bara är vi på övervåningen och alla ser vad som hänt.”.
”Jag var backstage på en festival. Frontmannen i ett metalband från Australien hade varit inne på en toalett med en tjej. Hon gav honom en avsugning och han, utan att hon såg, kom lite i hennes hår. Senare hör jag honom gå runt och säga till de andra snubbarna saker som ‘kolla in den jävla horans hår, hon har min sperma överallt, äckliga slyna’”.
”Jag hade nyss fyllt 13 år, precis börjat högstadiet och brottades med ätstörningar och dålig självkänsla. Träffade en snubbe över nätet som jag började snacka en hel del med. Han var sex år äldre än mig, spelade i death metal-band och var supertrevlig. Vi träffades en gång, tog en promenad kring ett skogs/motionsområde runt mitt barndomshem. Allt var lugnt. Andra gången vi sågs tog vi vår promenad som sist men någonstans på vägen ledde han mig längre och längre ifrån motionsspåret. Jag minns inte så mycket mer efter det förutom att jag ligger på marken med honom över mig och det gör ont. Fruktansvärt ont. Jag låg bara där och lyckades klämma ur mig ett ’nej jag vill inte’ men han slutade inte. Jag hade aldrig haft sex innan detta. Jag gick hem och duschade direkt. Kände mig så smutsig. Det var blod överallt och jag kände mig helt tom.”.
”Jag vet inte hur många mejl och kommentarer som jag fått efter att jag skrivit om #killtheking om att sexism och sexuella övergrepp inom hårdrocken är ’hittepåskit’. Och att jag bara är en bitterfitta som har blivit nobbad och inte fått kuk på länge. Att jag är patetisk, pinsam och äcklig och svärtar ned hårdrocken. Jag har till och med fått en handfull meddelanden av män som frågat: ’Du är ironisk va? Det finns ingen sanning i det du skriver’.
Vi vill uppmana alla som på något sätt är verksamma i hårdrocksscenen att agera mot destruktiva strukturer. Sluta ursäkta band ni gillar. Sluta ursäkta era polare. Boka inte deras jävla band utan bevis på bättring och krav på skärpning. Bemöt kvinnliga musiker med respekt.
Vi kräver att ingen jävel står i vägen för vår rätt till våra egna kroppar. Vi kräver att vidriga beteenden ska sluta ursäktas och att ni slutar hålla våra förövare om ryggen.
Vi kräver rätt till musiken som vi älskar.
Vi kräver förändring.
Det är dags att #killtheking.
Sofia Juvel, Frida Calderon & Anna Rolander, Dear DarknessEmelie Draper, Banesa Martinez, Izzie Jansson & Dave Bertram, Hårdrock mot rasismSandra Sundler & Emmy Sjöström, Heavy Metal Action NightSamt 1 381 hårdrockare som skrivit på uppropet #killtheking.
Häng med i debatten och kommentera artikeln – följ  Debatt på Facebook.
