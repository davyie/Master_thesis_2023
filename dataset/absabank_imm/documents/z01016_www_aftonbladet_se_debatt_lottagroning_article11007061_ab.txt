Vad är det du döljer, Lars Danielsson?
Lars Danielsson är utfryst på UD. Anledningen är förstås att han inte säger någonting om vad han gjorde under tsunamin och självklart att han var Göran Perssons närmaste man. Jag tycker också att Lars Danielssons agerande är märkligt. Givetvis funderar jag som många andra över vad det är han döljer, eller vem han skyddar.
Men att frysa ut honom på arbetsplatsen är väl magstarkt. Ett riktigt oprofessionellt beteende som landets utrikesminister Carl Bildt inte borde ägna sig åt. Det är också en form av mobbning när dugliga och kunniga personer inte får några arbetsuppgifter därför att de i en helt annan roll agerat på ett sätt som inte fallit arbetsgivaren på läppen.
Är UD:s nya personalpolitik öga för öga och tand för tand? Hur trovärdigt blir det när departementet i dagligt tal framhåller samförstånd och fred?.
Vad Lars Danielsson beträffar måste han rimligen fundera över om det är värt priset, att fortsätta vara tyst? Han har förlorat sin trovärdighet och sin status. Nu riskerar han också att förlora sitt jobb.
Lotta Gröning.
