Funktionshindrade får klara sig på egen hand.
Det är uppenbart att politikerna vill spara in på skattepengar när assistansersättningar nu omprövas. Det skriver före detta försäkringsdirektör Elisabeth Hamilton.
Återigen nås vi av katastrofala nyheter angående assistansersättning. En ms-sjuk kvinna i Malmö har avlidit. Försäkringskassan har inte beviljat henne den assistans som hon har ansökt om och därför hade hon inte det hjälp och stöd hon behövde när hon gav sig ut på egen hand. Hon dog ensam på en handikapptoalett. När hon ansökte om behov av mer assistans, avslog man detta och dessutom drog man in den redan godkända hjälpen i form av tid för toalettbesök samt duschning.
Det här är en argumenterande text med syfte att påverka. Åsikterna som uttrycks är skribentens egna.
Hon är inte ensam!.
En statlig utredning håller just nu på med att försämra villkoren för dem som har behov av personlig assistans enligt LSS samt assistansersättning. Kostnaderna för hjälpen anses vara för höga och därför vill man beskära funktionshindrades möjlighet till att i viss mån "leva som alla andra", vilket var vägledande vid assistansersättningens införande under 1990-talet.
Försäkringskassan minimerar idag den funktionshindrades tid för hjälp och stöd med motiveringen att det är en "rimlighetsbedömning" av hur lång tid respektive behov tar. Till exempel begränsas tiden för verklig förflyttningshjälp med hälften av behovet. Sitter den funktionshindrade på toaletten räknas denna tiden bort från det dagliga behovet, även om personen inte kan komma till toaletten eller därifrån utan hjälp. Vid duschning räknas tid bort om den sjuke kan tvätta någon del av kroppen på egen hand. Tiden för hela duschningen räknas inte. Kan man torka av sig med handduk på någon del av kroppen, räknas denna tiden bort. Vid påklädning räknas tiden bort om du själv kan stoppa in armarna i tröjan. Att du sedan behöver hjälp med allt för att bli påklädd beaktas alltså inte.
Om en funktionshindrad är gift eller sambo anser Försäkringskassan att denne skall sköta hushållet för den funktionshindrade. Den sjuke är alltså inte en fullgod person som alla andra, vilka skall ta sitt halva ansvar i en parrelation.
De senaste årens fuskdebatt om missbruk av assistansersättning, har piskat upp en stämning av ljugande funktionshindrade. Det rör sig om en promille!.
Skräddarsydda kurser i ämnen som intresserar och engagerar både kropp och själ.
De som har störst behov i samhället av lite värdighet och möjlighet till påverkan i sin vardag, är på väg att mista det. Det som var tanken med "ett liv som för alla andra" är på väg att helt försvinna.
När en statlig utredning tillsätts är det oftast för att politikerna har svaret på förhand. Nu står det helt klart. Politiker vill spara in på skattepengar och låta funktionshindrade klara sig på egen hand.
Elisabeth Hamilton.
före detta direktör för försäkringskassan i Jönköpings och Kalmar Län.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
