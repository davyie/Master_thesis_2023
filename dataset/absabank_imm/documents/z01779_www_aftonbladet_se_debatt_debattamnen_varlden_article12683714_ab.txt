Krigspropaganda i svenska medier.
Jag läste nyligen en helt vidrig artikel, ”Dödens drönare”, i tidskriften Populär Vetenskap. I ingressen står: ”Hur god jaktlycka får man för 500 miljarder?”.
Denna ”jaktlycka” gäller människojakt.
Texten glöder av entusiasm för alla nya vapen som nu utvecklas i USA. Små spiondrönare. Predatordrönare som kan spåra enskilda personer och döda dem. Ordval som: ”färdigställa dödandekedja”. Det vill säga hur man spårar och dödar ett offer.
Anonym krigspropaganda från USA? Där finns inget författarnamn. Artikeln illustreras med bilder på mörkhyade och ondskefullt blickande muslimer. Fienden.
Säkert läser många unga svenskar en tidskrift som Populär Vetenskap. Lockas till kriget i Afghanistan av den häftiga vapenhanteringen. Vilket väl är artikelns syfte.
Andra bilder från Afghanistans karga berg griper tag i hjärtat. Människorna som där ändå lyckas överleva. I eländiga byar och sanddammiga städer.
I Jan Myrdals ”Kulturers korsväg” som skrevs för så länge sedan mötte vi ett annat Afghanistan. Ett land som var på väg framåt. I sin egen takt. Ett land som USA:s geopolitiska spel nu helt förött. Soldaterna är ju där för att skydda oljeledningar, skydda USA:s framtida utvinning av mineraltillgångarna. Skydda USA:s ”närvaro” intill de centralasiatiska oljekällorna.
Hur kan svenska medier fortsätta tala om att krigsinsatsen görs för demokratin när vi nu ser ockupationen bli allt mer begriplig i ekonomiska och militärpolitiska termer. När vi vet hur soldaterna betett sig mot ”fienden”.
USA-soldaternas sätt att roa sig med att döda oskyldiga människor. Samla kroppsdelar som troféer. De norska soldaternas uttalanden om att få döda talibaner var lika upphetsande som att ha sex. Danska soldater som besinningslöst skjuter ned motståndare som redan gett upp. Kapitulerat.
Åter till artikeln i Populär Vetenskap. Otäckt att en svensk tidskrift publicerar denna typ av krigspropaganda. Som utmålar muslimer som skurkar man enkelt dödar med de egna ”smarta” vapnen.
Men övriga svenska medier arbetar ju även de efter samma mönster. Om än inte så grovt. Dammluckorna har öppnats för ny rasism – islamofobi. Etablissemanget intalar oss att ockupationen av ett litet land i Centralasien är något vi bör och skall medverka i. Trots att det i verkligheten handlar om onda gärningar som för ont med sig.
Etablissemanget här har ekonomiskt intresse av att underställa sig stormakten USA. Något litet blir alltid över när tigern tagit sitt. En bit för schakalen.
Ulla Birgit Johansson.
