Fina ord räddar inte klimatet, Grön Ungdom.
Grön ungdoms två språkrör svarade på min kritik mot Miljöpartiets otydliga, om inte irrelevanta, roll i svensk politik. De går på hårt angrepp och menar att Moderaterna bromsar Sveriges klimatarbete och att MUF totalt ignorerar klimatfrågan. Att svara offensivt är ju en tacksam strategi när man inte har så mycket att komma med – vilket är just fallet med Miljöpartiet.
Miljöpartiets klimatpolitik låter oerhört ambitiös, men i praktiken är den ineffektiv. Sju av åtta klimatförslag i regeringens budget får kritik av Konjunkturinstitutet för att de är ineffektiva.
Det finns heller inget egenvärde att öka miljöbudgeten om inte resurserna används effektivt och ger resultat. Miljardsatsningar på elcyklar är ett utomordentligt exempel på att Miljöpartiet inte kan prioritera.
Fina ord räcker inte för att rädda klimatet, det måste till förslag som faktiskt ger resultat. Moderaterna vill bland annat tredubbla de medel som regeringen lägger på internationella klimatinvesteringar, göra en riktad satsning på att bygga ut laddinfrastruktur längs våra vägar, satsa på att minska basindustrins utsläpp och samtidigt mer än dubbla regeringens satsning på miljöforskning.
Moderaterna vill dessutom bygga ut järnvägen och matchar varje krona som regeringen lägger, vilket skulle innebära en ökning anslagen till järnvägens underhåll med 50 procent.
Jag står fast vid det jag skrev. Miljöpartiet fyller ingen funktion i svensk politik och borde läggas ned.
Benjamin Dousa, förbundsordförande Moderata ungdomsförbundet.
Häng med i debatten och kommentera artikeln – gilla  Debatt på Facebook.
