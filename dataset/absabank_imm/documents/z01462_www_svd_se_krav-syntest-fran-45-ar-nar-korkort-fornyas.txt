Kräv syntest från 45 år när körkort förnyas.
När regeringen i höst ser över Nollvisionen för antalet döda i trafiken bör obligatoriska syntester för alla bilister över 45 år i samband med körkortsförnyelse vara en åtgärd, skriver Christina Örnebjär (L) och Lars Tysklind (L).
Våra nordiska grannländer ställer alla redan krav på synundersökning i samband med körkortsförnyelse efter en viss ålder.
Det här är en argumenterande text med syfte att påverka. Åsikterna som uttrycks är skribentens egna.
När Nollvisionen om noll döda och svårt skadade i trafiken infördes 1997 såg man till en början stora framsteg. Mellan 1997 och år 2010 mer än halverades antalet döda från 541 till 266. Därefter har utvecklingen i stort sett stått stilla. Förra året dog 260 människor, i stort sett lika många som år 2010. I år har vi till och med sett ett trendbrott med en ökning i antalet dödsoffer i trafiken. Ny statistik från Transportstyrelsen visar att under första halvåret år 2016 ökade antalet dödsoffer i trafiken med 17 personer till totalt 122.
Det går naturligtvis inte att dra alltför långtgående slutsats av en sådan kort mätperiod men helt uppenbart är att trafiken inte längre blir säkrare. När regeringen nu i höst kommer att presentera sina planer för en översyn av Nollvisionen är det oerhört viktigt att man lägger fram konkreta åtgärder som snabbt kan ge resultat. Självklart är det viktigt med långsiktiga åtgärder som att ytterligare öka säkerheten av våra vägar och att över tid ytterligare höja säkerhetsstandarden på bilarna. Men detta är åtgärder som tar väldigt lång tid innan de får i effekt. Till exempel kommer äldre och mer osäkra bilar att rulla på våra vägar i tio år eller mer. Att bygga bort alla trafikfaror på vägarna kommer att ta decennier.
En faktor som har diskuterats väldigt lite i samband med trafiksäkerhet är frågan om bilisternas synförmåga. Det är i dag väl underbyggt i vetenskapliga undersökningar att vår syn försämras med åldern. Ändå är det enda tillfälle en bilist måste genomgå en synundersökning när att han eller hon tar körkort, ofta i sena tonåren.
Dessvärre är det så att både vi bilister och våra bilar åldras. Därför anses det vara en självklarhet att efter några år kontrollbesiktiga bilen för att säkerställa att till exempel bromsarna fungerar. Det borde vara lika självklart att efter en viss ålder säkerställa att vi bilister ser när det är dags att bromsa.
Våra nordiska grannländer ställer alla redan krav på synundersökning i samband med körkortsförnyelse efter en viss ålder. Hos oss räcker det med att skicka in en blankett. Ingen frågar om bilisten fortfarande är säker i trafiken utan glasögon eller linser.
Det märkligaste är att myndigheterna därmed inte bara låter personer riskera sitt eget liv om de tillåts köra utan hjälpmedel med försämrad syn. De tillåts också utsätta sina passagerare, kanske barn, för fara. För att inte tala om den risk som andra trafikanter och oskyddade fotgängare utsätts för. Det är faktiskt ingen oinskränkt rättighet att få köra en bil utan att först bevisa att man är fysiskt lämplig för uppgiften!.
Därför är vårt förslag att regeringen i samband med översynen av nollvisionen tar med obligatoriska syntester för den som är över fyrtiofem år och ska förnya sitt körkort.
Det är en åtgärd som har ett brett stöd bland allmänheten och som har en låg kostnad för den enskilde, cirka 300 kronor för en undersökning vart tionde år. De allra flesta kan enkelt korrigera eventuella brister med glasögon eller linser. Det fåtal som inte anses säkra i trafiken ens med glasögon bör nog ärligt talat vara glada över att få veta det så att de inte längre kan utsätta sig själva eller andra för livsfara.
Christina Örnebjär (L).
riksdagsledamot.
ledamot i Trafikutskottet.
Lars Tysklind (L).
riksdagsledamot.
ersättare i Trafikutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
