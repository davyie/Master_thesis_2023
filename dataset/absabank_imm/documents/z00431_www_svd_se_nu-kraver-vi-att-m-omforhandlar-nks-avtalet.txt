S och MP: NKS-avtalet måste omförhandlas nu.
Moderaterna måste skydda stockholmarnas skattemedel och säkerställa att vårdens pengar går till vård. Därför måste hela OPS-avtalet om Nya Karolinska Solna omförhandlas och analysen av konsekvenserna av att bryta avtalet omedelbart göras tillgänglig också för oppositionen, skriver representanter för S och MP i landstinget.
I veckan avslöjades skenande kostnader på Nya Karolinska Solna. Både SvD och DN rapporterade att det är kostnaden för tilläggsavtal som gör att priserna drar iväg. Mest häpnadsväckande var uppgiften om att ombyggnationen av en ytterdörr skulle kosta stockholmarna mer än en miljon av deras skattemedel.
Det här är en argumenterande text med syfte att påverka. Åsikterna som uttrycks är skribentens egna.
Det ansvariga moderata finanslandstingsrådet, Iréne Svenonius, sade sig vara upprörd. Enligt hennes egen utsago var det nytt för henne att det kunde bli så dyrt och hon menade att kostnaderna var orimliga. Hon tyckte att byggbolaget Swedish Hospital Partners, som ägs av Skanska och Innisfree, borde ha en "moralisk kompass" och "ta ansvar" för prissättningen. Från Miljöpartiet och Socialdemokraterna har vi svårt att se hur dessa kostnader kan komma som en överraskning.
Att OPS generellt sett blir dyrt visar alla internationella utvärderingar. På St. Barths Hospital i London framkom det redan 2015 att det kostat mer än 50 000 kronor att sätta upp en lampa; vid ett annat OPS-sjukhus hade det kostat mer än 100 000 för att installera en diskmaskin. Grundorsaken är att det inte finns några aktörer som kan låna pengar billigare än nationer, landsting eller kommuner. Men när risken och räntan i stället ska bäras av ett privat företag blir de finansiella kostnaderna ofta de dubbla. Till detta kommer att Moderaterna valde att teckna OPS-avtalet med Skanska helt utan konkurrens. Vilket i princip gjorde landstinget helt utlämnat till Swedish Hospital Partners och Skanska.
En annan orsak till att kostnaderna inte borde vara någon nyhet för Svenonius är att det är hennes eget parti som skapat behovet av ändringar och tilläggsbeställningar. Ändringar har krävts eftersom Alliansen valde att bygga sjukhuset utan att precisera vilka verksamheter som skulle använda vilka lokaler. Byggnaden har därför gjorts extremt flexibel – exempelvis kan tung utrustning placeras nästan var som helst i huset trots att den i praktiken bara kommer att finnas på ett fåtal ställen. Att bygga först och bestämma sedan har också gjort det nödvändigt att "hyresgästanpassa" lokalerna för de verksamheter som faktiskt flyttar in – en absurd situation i ett sjukhus som landstinget kunnat formge helt själv. Tilläggsbeställningar, å sin sida, har krävts eftersom delar av sjukhuset var tvungna att lyftas ut ur beställningen när Alliansen började tänja den ursprungliga kostnadsramen.
En ytterligare risk är dessutom att Skanska säljer sina andelar i Swedish Hospital Partners. Att Skanska säljer sitt ägande i byggnader efter färdigställande är inte ovanligt eftersom deras affärsmodell inte är att driva sjukhus. Iréne Svenonius borde ha färska erfarenheter från att ha sålt Stockholm stads centrumanläggningar under sin tid som stadsdirektör i Stockholm för att veta hur illa det kan gå med oseriösa ägare som bara vill mjölka hyresgästerna på pengar.
Det är förstås välkommet om Svenonius nu vaknar till. Vi hoppas att hennes upprördhet markerar ett brott mot den tidigare gällande uppfattningen att kostnaden för NKS är "fullt rimlig", som hennes allianskollegor uttryckte på DN Debatt för mindre än ett år sedan (DN 20/11 2016). Men Svenonius kommer att utvärderas inte efter vad hon säger utan efter vad hon gör.
Vi från Miljöpartiet och Socialdemokraterna kräver att Iréne Svenonius och Moderaterna agerar för att skydda stockholmarnas skattemedel och säkerställa att vårdens pengar går till vård. Det innebär:.
• Att det moderatledda landstingsstyret skyndsamt måste omförhandla hela OPS-avtalet med Swedish Hospital Partners, det vill säga Skanska och Innisfree.
• Vi kräver även stopp för undanhållande av information. Alla analyser som gjorts och ska göras i samband med omförhandlingen, inklusive analys av konsekvenserna av att bryta avtalet med Swedish Hospital Partners, ska omedelbart göras tillgängliga också för oppositionen.
Erika Ullberg.
oppositionsråd (S).
Dag Larsson.
oppositionsråd (S).
Tomas Eriksson.
oppositionsråd (MP).
Susanne Nordling.
oppositionsråd (MP).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
