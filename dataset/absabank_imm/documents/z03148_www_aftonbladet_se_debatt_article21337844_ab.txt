Varför reagerar ingen mot Åkessons krav?
Jag förvånas över den flathet som visas från svenska politiska ledare kring det fasansfulla som händer i EU, med ohanterliga flyktingströmmar, och att man inte höjer rösten ännu mer kring behovet av att ta ansvar. Men jag förvånas än mer över, att när en okänd flyktingpojke dött i Göteborg, och många andra barn saknas, finns inte partiledarna där med sina beklaganden mer än att det ska tas hårdare tag mot terrorism?.
Och heller ingen enda reaktion på något partis hemsida mot Jimmie Åkessons krav på folkomröstning om invandringen.
Självklart ska roten till det onda, orsakerna till krig och elände bekämpas på alla fronter. Strategier mot radikalisering, människohandel och insatser mot terrorgrupper på plats behövs absolut och att de genomförs snarast möjligt. Men vi kan konstatera att det under tiden, flyr människor för sina liv på många platser i världen, i princip med det de har på sig och inget annat. Många dör på de mest ohyggliga sätt på vägen – i trånga utrymmen i lastbilar, låsta lastrum på båtar eller av svält och törst.
Samtidigt kan en svensk partiledare för ett riksdagsparti stå och kräva en folkomröstning om invandring utan att en enda av de andra partiledarna går ut och protesterar? Vågar man inte i rädsla för att förlora ännu mera väljarstöd, eller vad är det frågan om?.
För några veckor sedan besökte jag Terrormuséet i Budapest och blev påtagligt påmind om nazismens och kommunismens oerhörda brott mot mänskligheten. Och det som blev extra påtagligt var just det faktum att båda dessa ideologier med uppdelning av människor i vi och dem, kom till makten från början genom demokratiska val och att förändringen av värderingar skedde systematiskt över tid. Något som den ungerska regeringen själva borde vara särskilt uppmärksamma över, när det 17 mil långa stängslet satts upp vid gränsen mot Serbien.
Hur ser det ut med våra svenska värderingar? Är vi verkligen ett land som står upp för den kristna etiken – alla människors lika värde - när det gäller?.
Självklart måste vi ha ordning och reda på vilka som ska få komma till Sverige och då krävs en rättssäker hantering av de asylsökande. Vi måste också ha en solidarisk fördelning av flyktingar över landet, så mottagandet sker på ett så bra sätt som möjligt med boende, undervisning i svenska, sjukvård med mera. Där gör många volontärer inte minst, ett fantastiskt jobb för att skapa goda livsförhållanden för våra nya invånare.
Visst är det fel och brister som behöver åtgärdas i mycket av den svenska migrationspolitiken. Men ett land som börjar blunda för andra människors nöd och lidande, där grupper sätts mot varandra, är ett land på glid utför värderingsskalan. Där har politiken ett ansvar på alla nivåer, att medverka till förtroende för de insatser som görs från det offentliga och skapa tillit mellan medborgarna i stället för tystnad.
Penilla Gunther.
Riksdagsledamot (KD).
Streck i debatten.
Det här kommentarsfältet har vi stängt. Tyvärr kan man inte läsa tidigare gjorda inlägg, en teknisk brist vi är medvetna om. /Debattredaktionen.
