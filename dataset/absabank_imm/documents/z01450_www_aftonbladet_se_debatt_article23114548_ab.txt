Ska din son åka på festival? Ta snacket!.
Har du tänkt på vad du själv måste göra för att förhindra sexuella övergrepp?.
De sker i vardagsrummet, på festivalområdet, på skolan och i den egna sängen.
Det begås av människor i din närhet, som inte respekterar andra människors gränser.
Att det förekommer sexuella övergrepp är inte något nytt. Egentligen. Även om det under helgen har fått stor uppmärksamhet att flera övergrepp ägt rum på festivaler. Det är bra att övergrepp får stor uppmärksamhet och att förslag på åtgärder debatteras, men tyvärr blir debatten ofta förenklad och de insatser som kan göra verklig skillnad hörs inte. Det hjälper inte att ropa efter fler poliser eller kräva längre straff för förövare.
Som många andra redan har lyft är det väldigt problematiskt att lägga ansvaret på den som utsätts. Ett typexempel på ett välment försök minska övergrepp är när polisen förra veckan lanserade ett armband med texten “Tafsa inte”, som skulle delas ut till unga tjejer på festival. Kampanjen har, med all rätt, fått utstå hård kritik i media.
Från festivaler rapporteras att det framförallt är tjejer som visar intresse för att bära armbanden, något som blir lika obegripligt som om vi bad personer bära armband med uppmaningen ”misshandla mig inte”. Vi förstår att polisen vill väl, men armbanden blir lika missriktade som de våldtäktsspännen som tidigare funnits.
Nyckeln för att minska övergreppen är att sätta fokus på normer kring sexualitet, jämställdhet och maskulinitet. På så sätt minskar vi de sexuella övergreppen och ökar anmälningsfrekvensen.
Sverige var det första landet i världen med obligatorisk sexualundervisning och har sedan över 60 år försäkrat elever rätten till den.
Även om sexualundervisningen inte är hela lösningen vill vi tydligt lyfta fram att den verkligen har effekt.
Medvetenheten har ökat. Det är  till exempel inte längre många som försvarar killar som springer in i tjejernas omklädningsrum genom att hävda att de är kära.
Fler vågar prata om övergrepp och anmäla dem. Vi är på väg åt rätt håll. Ansvaret skjuts över där det hör hemma, på förövaren.
RFSU vet hur viktigt det är att ungdomar får processa den sexualupplysning som ges. Det är en unik möjlighet som finns just i skolan där unga tillsammans får jobba med värderingsfrågor, sätta sig in i andra människors situation och både få kunskap och möjlighet att reflektera.
Prata om integritet, rätten till sin egen kropp, njutning, lyhördhet och samspel. Att förändra värderingar tar dock tid och det är inget som görs under ett pass med sexualupplysning. Framför allt inte om personer i omgivningen signalerar homofobi och sexism.
Allt för många hävdar att vi redan är jämställda. Det stämmer ju verkligen inte. Om Sverige var ett jämställt land skulle inte 97 procent av alla misstänkta för våldtäkt vara män och nära hälften av alla tjejer under 29 år uppge att de utsatts för sex mot sin vilja.
INGEN kan luta sig tillbaka och överlåta ansvaret för att förebygga övergrepp på någon annan.
Inte på polisen, inte på politikerna, inte på skolan. Vi alla har ett ansvar att vara den obekväma rösten som förstör stämningen. Det är en fight som du måste ta i din vardag.
Vad säger du i lunchrummet där någon drar ett dåligt skämt?.
Vad säger du som förälder till din son innan han åker på festival?.
Det är först när vi alla tar ansvar på riktigt som vi kommer att se en förändring. Samhällets värderingar skapar vi alla tillsammans.
Kristina Ljungros, förbundsordförande, RFSU.
Häng med i debatten och kommentera artikeln – följ  Debatt på Facebook.
