”Så förnedrande att inte bli trodd”.
Öppet brev till Fredrik Reinfeldt.
Tack, Fredrik för att du är med och ser till att alla svaga människor i samhället försvinner. Jag har varit sjukskriven för stressrelaterad depression sedan första dagen på det här nya året. men har nu fått besked att jag inte är berättigad sjukpenning. Jag äter antidepressivmedicin för att få kraft att komma tillbaka till mitt arbete. Men får inte en chans att rehabilitera mig för min kraft går åt till att kämpa MOT Försäkringskassan. Hur jag ska överleva och hur jag ska försörja mig och betala min hyra, mata min dotter har jag ingen aning om.
Det är så förnedrande att inte bli trodd, att inte tas på allvar. Jag är 50 år och har arbetat hela mitt liv och betalat skatt. Nu när jag kämpat och jobbat för mycket så jag gått in i den berömda väggen finns inga livlinor för mig. Kan du ens föreställa dig hur det är att vara psykiskt sjuk och inte bli trodd, inte få en chans att kurera sig och komma tillbaka till arbete?.
Du säger att ”Sverige ska vara ett land där varje människa ges möjlighet att forma sitt eget liv och sin egen vardag. Där arbete lönar sig och företag uppmuntras så att jobben blir fler. Där välfärden fungerar och finns till stöd då vi behöver den. Det ger ett tryggare, friare och mänskligare samhälle.”.
Denna möjlighet gäller tydligen inte alla i detta land. Vem väljer ut dem som ska få ha det bra, vem väljer ut vilka sorters människor som ska få plats i detta land? Du har i alla fall visat att jag inte har plats i det land som du leder.
Tack för mig.
Anne Honkala.
