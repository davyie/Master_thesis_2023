Varmt välkomna till Vellinge kommun!.
Vi förstår att ni flytt från svåra omständigheter. Att tvingas lämna familj och vänner för att flytta till ett okänt land måste vara otroligt tufft. Och speciellt för er som inte ens hunnit bli vuxna.
Vi gratulerar er till att ni kommit till just vår kommun under ert transitboende. Vi läser på kommunens hemsida att ”Vellinge är en attraktiv kommun, där man både kan bo, arbeta och njuta av sin fritid på bästa möjliga vis. Kommunen har bland annat eget gymnasium, nyombyggda grundskolor och moderna affärscentra. Kommunen erbjuder mycket förströelse och vila för turister och kommuninvånare.” Vi hoppas att ni ska finna lugn och ro här i denna fina kommun efter allt som ni tvingats att genomleva under er barndom och som tvingat er att fly.
Visserligen har några kommuninvånare protesterat mot att ni ska bo här. Antagligen beror detta på en rädsla för det okända. Vissa kommunalpolitiker har också protesterat, men eftersom vi av erfarenhet vet att de utför ett kompetent jobb, så förväntar vi oss att de kommer att ta sitt ansvar även för er och se till att ni får det stöd som ni så väl behöver. Visserligen är de kommunalpolitiker, med uppdrag att sköta just Vellinge. Men har man valt att bli politiker, så har man också ett samvetsuppdrag att förbättra samhället i stort. Man förstår samhällets samband i ett större perspektiv och vet att man ibland får sträcka sitt ansvar och förstå behoven utöver den absolut närmaste ansvarsområdet.
Vi är många i kommunen som är lättade över att Vellinge kommun äntligen tar emot människor som tvingats fly från omänskliga förhållanden för att någonstans i världen hitta en plats där även de kan bo, arbeta och njuta av sin fritid på bästa möjliga vis.
Med en önskan om en nystart till ett bättre liv,.
Helena, Mats, Karin, Peter, Sara, Anna, Per, Håkan, Christer, Git, Lars, Monica, Per, Ann, Måns, Karl-Erik, Mats, Sven-Åke & många fler invånare i Vellinge kommun.
FAKTA.
