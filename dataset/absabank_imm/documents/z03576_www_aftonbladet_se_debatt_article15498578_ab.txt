Herman Lindqvist: Få klassiker kvar om allt ska vara lämpligt.
Kulturhusets nye konstnärlige ledare Behrang Miri har beordrat storstädning på hyllorna i barn- och ungdomsbiblioteket. Han börjar med Tintinböckerna men vill även slänga ut annan ”afrofobisk, rasistisk och homofobisk litteratur” även de som finns på vuxenavdelningarna.
Behrang är en framstående rappare och låtskrivare med rötter i Malmö. Hans chefsposition i Kulturhuset i Stockholm ger honom makten att rensa på bibliotekets hyllor. Det är oklart hur många böcker han själv läst, för varför nöja sig med Tintin - varför inte gå till roten för allt ont? Ut med Bibeln och Koranen - där finns mycket rasism och homofobi. Ut med Shakespeare, Astrid Lindgren och Söderhavet, bort Robinson Crusoe. Ut med Ture Sventon och hans Omar. (Onkel Toms Stuga är väl borta sedan länge?) Ut med ”Tusen och en natt” och alla Grimbergs sagor. Vräk ut större delen av världslitteraturen. Dostojevskij, Dumas, Strindberg, Rydberg, Topelius och Runeberg  som dryper av afrofobi, antisemitism och alla andra former av rasism. Ja, varför inte slänga ut alla band av världshistorien också? Så mycket kolonialt tänkande som genomsyrar de böckerna. Sida upp och sida ner!.
Behrang Miri är anställd som konstärlig ledare. Detta är kanske en planerad stor happening? Alla de utrensade böckerna  kan under häftig rapmusik travas i en väldig installation på Sergels torg som ett monument över den kulturella nivå vi nått i Sverige 2012.
Som väl är finns det andra bibliotek, som inte sköts av Behrang Miri, där man förstått att böcker även med andra åsikter än våra egna, är tidsdokument som förklarar varför vi är som vi är, varför vi har de tankar vi har och befinner oss där vi befinner oss. Böckerna är rötterna för vår kultur, kapar vi de rötterna vinglar vi rapande omkring i mörkret.
Herman Lindqvist.
FAKTA.
