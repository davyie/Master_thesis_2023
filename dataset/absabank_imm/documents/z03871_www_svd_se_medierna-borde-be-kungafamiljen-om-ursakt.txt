Medierna borde be
kungafamiljen om ursäkt.
Som jurist känner jag en frustration och en djup beklämning över vad vårt kungapar nu genomlever. Vårt rättssystem ska garantera skydd för den personliga integriteten. Men här fungerar det inte. Det är förtalsbrott vi bevittnar, skriver professor Madeleine Leijonhufvud.
Vårt rättssystem ska garantera skydd för den personliga integriteten. Men här fungerar det inte.Madeleine Leijonhufvud.
Det här är en argumenterande text med syfte att påverka. Åsikterna som uttrycks är skribentens egna.
En gång, på 1990-talet, kämpade jag mot en motvillig politikerkår, en undvikande juristkår och en direkt fientlig mediekår för att skydda barn som utnyttjats sexuellt från att kränkas ytterligare genom att bilder av övergreppen fick användas fritt som sexual-stimulantia av människor här i landet. I den kampen träffade jag drottning Silvia. Bland alla personer i det offentliga Sverige hade hon, som inte alls hade någon skyldighet att befatta sig med sådana jobbiga frågor, satt sig in i denna nya, förfärande verklighet. Vi vann den kampen, och drottningens insats betydde mycket för den segern.
Nu är det ingen som propagerar för fritt innehav av barnporr. När stora beslag görs av bilder på övergrepp på små barn hör man inte någon som erkänner hur fel de hade. Tystnad råder. Feghetens tystnad.
I dag är det drottning Silvia som utsätts för en direkt fientlig mediekår.
Hon kränks, direkt genom beskyllningar för nazism och indirekt genom påståenden om hennes make ("Nassarna på slottet", rubrik på artikel av Åsa Linderborg i  , "Det allvarliga är inte heller att vår monark uppskattar annat kvinnligt sällskap än drottningen till kaffet", Peter Wolodarski på DN:s ledarsida 2011-05-25)* är bara några bland många, många övertramp.
Men den omtalade bilden på kungen, som så småningom visades upp, var uppenbart manipulerad – en bit av ett foto från hans förlovningstid inklippt i en bild av kvinnor i underkläder. De medier som sett detta kan inte ha tagit den för äkta. Ändå spred de uppgifterna om kungliga porrklubbsbesök. Och även seriösa medier återgav uppgifterna som trovärdiga.
Skräddarsydda kurser i ämnen som intresserar och engagerar både kropp och själ.
Drottningens far överförde land i Brasilien till den judiske man som tvingats bort från sin fabrik i Berlin. Kanske var Walther Sommerlath nöjd med att förvärva den fabriken. Det vet vi inte. Vad vi vet är bara att genom hans agerande kom den judiske mannen ut från Nazi-Tyskland med livet i behåll, släpptes in i ett annars stängt Brasilien och fick ett startkapital för en framtid där. En helt annan historia än den TV 4:s Kalla Fakta berättat – och som de skulle ha hittat om de bara fortsatt sin undersökning ända fram.
Men inte ens nu slutar medierna med sin smutskastning. Det är inte en passerande förtalskampanj. Drevet fortsätter.
Nina Lekander kallar i Expressen den 29 december drottningen för en "sönderopererad joker".
Historieprofessorn Eva Österberg har skrivit om våldets ändrade karaktär. Förr slog man inte den som låg. Man anföll inte någon bakifrån. Nu har hedersbegreppet försvunnit.
Det vi nu bevittnar - det som vårt kungapar nu genomlever - är en så djupt ohederlig kampanj att det inte finns något att jämföra med i svensk mediehistoria. Även där har hedern försvunnit.
Svensk lag innehåller förbud mot förtal. Också medierna har ett sådant straffansvar, särreglerat i grundlag. Det är förtalsbrott vi bevittnar. Brott som riktar sig mot personer som inte gjort något som skulle kunna motivera dessa offentliga avrättningar. Personer som saknar politisk makt och som inte ens har den möjlighet vi andra har att bemöta kränkningar i media.
Som jurist känner jag en frustration och en djup beklämning. Vårt rättssystem ska garantera skydd för den personliga integriteten. Men här fungerar det inte.
Som kollega till drottningen i arbetet i World Childhood Foundation förfäras jag över de orättfärdiga angrepp hon utsätts för. Som journalisthustru med mångåriga kontakter inom media-Sverige häpnar jag över medieetikens fullständiga kollaps.
Hur kunde detta få ske? När ska det sluta? Ska kungafamiljen brytas ner fullständigt? En ursäkt gör inte det onda ogjort, det framhöll medierna så riktigt när det gällde forsterbarnen. En ursäkt hjälper inte heller när man skadat så som här skett. Men ursäkt är vad en rad medier nu är skyldiga kungafamiljen.
Enough is enough.
MADELEINE LEIJONHUFVUD.
professor emerita i straffrätt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
