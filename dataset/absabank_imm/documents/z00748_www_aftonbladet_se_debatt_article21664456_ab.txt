SD:s beräkningar hänger inte ihop.
REPLIK. I ett försök till svar på vår genomgång av SD:s välfärdspolitik hävdar Oscar Sjöstedt att de nedskärningar på 90 miljarder som finns i SD:s budget inte alls finns. De ska nämligen kompenseras av ”besparingar på en minskad invandring”.
Problemet för Oscar Sjöstedt är bara att ingen utanför SD tar partiets ”beräkningar” på allvar. ”Sverigedemokraternas beräkningar över invandringens kostnader är amatörmässiga och bygger på rena spekulationer”, som Svenskt Näringsliv tidigare påpekat.
Inte ens om vi helt skulle stänga gränserna och alla utlandsfödda plötsligt skulle försvinna vore det möjligt att göra de stora besparingar på invandringen som SD påstår. Tvärtom.
LO-medlemmar med utländsk bakgrund är med och bär upp den svenska välfärden, både genom att bemanna den och betala skatt för den. De kör bussen när vi åker till jobbet, tar hand om våra barn på förskolan och ger omsorg om våra gamla på äldreboendet.
Att analysera invandringens betydelse för svensk ekonomi kräver seriösa beräkningar. SD har inte ens försökt. Partiets budget är ungefär lika klargörande som att räkna till sju på fem fingrar. Den hänger helt enkelt inte ihop. Lika lite som Oscar Sjöstedts försök att förklara bort SD:s nedskärningar på 90 miljarder i svensk skola, vård och omsorg.
Tobias Baudin.
LOs förste vice ordförande.
