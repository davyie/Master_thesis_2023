Inför en heltäckande vinterdäckslag.
En av huvudorsakerna till de många trafikproblemen på vägarna i vinter är att det saknas krav på vinterdäck för tung trafik. Lagstiftningen bör därför ses över och reformeras, skriver bland andra Motormännen och Transportarbetareförbundet.
Årets vintertrafik har präglats av omfattande problem med avåkningar och totalstopp. Lastbilar och annan tung trafik står för en oproportionerligt stor del av vinterolyckorna. Enbart under november-december 2010 orsakade tung trafik 2 000 trafikstopp och förseningar på sammanlagt 158 dagar. Problemen har dessutom fortsatt under januari och februari. Avsaknad av vinterdäckskrav för tung trafik och bristande vinterväghållning är två av huvudorsakerna till olyckorna. Vinterdäckslagstiftningen måste därför utredas och reformeras, där fokus bör ligga på en heltäckande vinterdäckslagstiftning för alla fordon på svenska vägar.
Det här är en argumenterande text med syfte att påverka. Åsikterna som uttrycks är skribentens egna.
Personbilar måste sedan över tio år använda vinterdäck om det råder vinterväglag. Vinterdäckslagen har varit ett mycket framgångsrikt verktyg för att rädda liv. Kravet på vinterdäck har sparat 7-9 liv och minskat antalet svårt skadade med 49-63 per år sedan dess. Den samhällsekonomiska vinsten beräknas till 250 miljoner kronor. Lagen har varit så framgånsrik att den 2009 utvidgades till att även omfatta utländska personbilar för ytterligare ökad trafiksäkerhet.
Men för tung trafik finns inget krav på vinterdäck, trots att Trafikverket anser att det skulle minska både olyckorna och öka framkomligheten. Istället infördes 2009 ett krav på ett minsta mönsterdjup om 5 mm. Ett krav som i stort sett samtliga svenska åkare redan uppfyllde innan lagen trädde i kraft. Över hälften av den tunga trafiken använder däck med över 10 mm mönsterdjup och resten har ett mönsterdjup på 5-10 mm. Den gångna vintern visar att mönsterdjupskravet är långt ifrån tillräckligt för att garantera framkomlighet och minska olyckorna.
Enligt beräkningar från Trafikverket skulle olycksrisken minska med 35 procent och den samhällsekonomiska kostnaden med 20 miljoner kr per år om det infördes krav på vinterdäck, med gummiblandning och mönster som ger bättre grepp på vinterväglag, även för svensk och utländsk tung trafik. De allra flesta åkare byter redan däck inför vintersäsongen varför ett krav på vinterdäck inte skulle komma att innebära någon förhöjd kostnad. Det skulle däremot ha en mycket positiv effektiv på trafiksäkerheten och framkomligheten. Konkurrenskraften för svenska åkare skulle dessutom stärkas då framkomligheten skulle öka och risken för långvariga stopp minska.
För att en utvidgad däcklagstiftning ska få reell effekt måste kontrollverktygen vara effektiva och förhindra att fordon som inte uppfyller kraven kommer ut på vägarna. Polisen måste därför ges rätt att stoppa fordon som inte uppfyller kraven på vinterdäcksutrustning och som kan riskerar att orsaka trafikstörningar.
Bristande vinterväghållning är ett stort problem för den tunga trafiken men även personbilstrafiken drabbas när plogning och halkbekämpning inte sköts. Bristande snöröjning och halkbekämpning gör att tung trafik blir stående i backar och glider av vägarna. Det skapar stora framkomlighetsproblem och ekonomiska kostnaderna när trafiken blir stillastående i upp till tiotals timmar.
Skräddarsydda kurser i ämnen som intresserar och engagerar både kropp och själ.
Trafiksäkerhet måste alltid vara högt prioriterad oavsett om man kör personbil eller ett större tungt fordon. Därför måste möjligheten att köra på dubbdäck för de trafikanter som har behov av detta finnas. Vi motsätter oss dubbdäcksförbud och andra begränsningar av möjligheten att använda dubbdäck för att garantera trafiksäkerheten. Ett avskaffande av kommunernas möjlighet att begränsa och förbjuda användning av dubbdäck i tätorterna bör ingå i en reformerad vinterdäckslagstiftning.
LARS LINDGREN.
ordförande, Svenska Transportarbetareförbundet.
LARS BECKMAN (M).
riksdagsledamot.
ULF BERG (M).
riksdagsledamot.
MARIA SPETZ.
vd Motormännen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
