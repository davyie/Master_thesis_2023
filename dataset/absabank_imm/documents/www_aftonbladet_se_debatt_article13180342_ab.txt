Sluta ljuga för väljarna – bjud in Åkesson till samtal.
Sedan valet 2010 har Sverige en minoritetsregering, vilket varit det normala de senaste decennierna. Regeringen måste söka stöd hos något av oppositionspartierna för att få igenom sin politik. Och omvänt behöver hela oppositionen – inklusive Sverigedemokraterna – gå samman för att kunna fälla allianspartiernas förslag.
Överenskommelser mellan blocken är en naturlig del av en sund demokrati. Ändå pågår just nu ett medialt spel kring de etablerade partiernas relation till SD som är både ovärdigt och destruktivt.
Nu senast kunde SvD ”avslöja” att alliansen i december 2010 kontaktade SD om avgifterna på Öresundsbron. I en djupt tragikomisk intervju säger sig en moderat riksdagsledamot ”inte minnas”, men att han ”kan ha ringt” en Sverigedemokrat. Däremot minns han tydligt att det ”definitivt inte” handlade om en förhandling. Från socialdemokratiskt håll uttrycks reflexmässig bestörtning.
I april var rollerna omvända. Då sa sig moderata riksdagsledamöter via Twitter vara ”chockade” av att ha sett Sven-Olof Sällström (SD) på Ylva Johanssons (S) tjänsterum.
I en -intervju som kunde varit hämtad från satirprogrammet Public Service påstod Johansson att Sällström ”följde med in” men snabbt kördes ut, medan Sällström menade att han uppmanats ”hänga med”. De hade också olika uppfattningar om huruvida Sällström satt på en stol eller stod upp, samt hur länge han befann sig i rummet.
Denna cirkus av lögner, pajkastning och ömsesidiga anklagelser kan inte tillåtas fortsätta. Alliansen och Socialdemokraterna bör i stället säga som det är: de bygger ibland sin strategi på stöd från SD. I stället för att ljuga för väljarna bör de öppet bjuda in SD till samtal – när sakfrågan är rätt.
Det spel som nu pågår är inte bara föraktfullt mot de 340 000 väljare som röstat på SD, och nu ges bilden att deras röster inte är lika mycket värda som andras. Det är också ohederligt gentemot övriga väljare. I en riksdag där inget block har majoritet kommer stöd emellanåt att behöva sökas även hos SD.
Det sker redan i dag, och kommer att fortsätta. Av respekt för demokratin bör övriga partier erkänna det. Allt annat är att ljuga för väljarna.
De allra flesta väljare – däribland jag själv – tycker att SD:s invandringspolitik är helt fel. Det innebär att det är uteslutet för de etablerade partierna att göra upp med SD om just invandringen. Men inte att SD bör bojkottas i allmänhet. Eller att det stöd som söks i andra frågor ska tystas ner.
I dagarna röstade den samlade oppositionen, inklusive SD, igenom ett stopp av anvisningar till Fas 3. Trots detta hävdade Håkan Juholt i gårdagens partiledardebatt att SD ”inte är en del av oppositionen, utan av regeringsunderlaget”. Retoriken verkar helt sakna koppling till verkligheten. Jag tycker själv att beslutet var fel. Men Socialdemokraterna, Vänsterpartiet, Miljöpartiet och Sverigedemokraterna drev gemensamt igenom sina väljares vilja. De tog ansvar gentemot de människor vars förtroende de fått. Att SD var en del av stödet gör inte beslutet mindre legitimt, och bör inte bekymra de tre andra oppositionspartierna.
Samma sak är det med andra beslut, där SD röstar med alliansen: så länge de beslut som fattas är vad respektive partis väljare efterfrågat, spelar det rimligen ingen roll om stödet kommit från SD eller något annat parti.
Men det oärliga spelet kring SD handlar inte om väljarna, utan om ett krystat taktiskt resonemang. Tanken tycks vara att SD ”legitimeras” om etablerade partier vore ärliga med att de ibland är beroende av partiets stöd.
Jag tror analysen är fel. SD är ett parti som hämtar mycket av sin politiska näring ur en kritik av etablissemanget, anklagelser om att ”sanningen tystas ner” och liknande. Det dubbelspel som nu pågår riskerar att bekräfta just sådana föreställningar, och därmed locka fler väljare till SD.
Men det viktiga argumentet rör inte taktik, utan demokrati. Alliansen och Socialdemokraterna har från sina respektive väljare ett uppdrag att förverkliga den politik de gick till val på. Det är vad de bör göra, genom att söka stöd i riksdagen.
Väljarna har rätt att få veta vad partierna gör för att politiken ska bli verklighet. Partierna har däremot inte rätt att ljuga för sina väljare i taktiska syften. Dubbelspelet kring SD måste få ett slut.
Markus Uvell.
FAKTA.
REN.
N.
