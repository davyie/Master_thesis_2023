Nya regler försvårar studier utomlands.
I en tid av ökad globalisering är det oerhört viktigt att inte försvåra för svenska ungdomar att studera utomlands. Men nu gör nya regler att förutsättningarna för att läsa en internationell utbildning koncentreras till studenter från goda ekonomiska förhållanden, skriver Sebastian Andersson, Swedish International Students & Alumni.
Det är olyckligt att de nya reglerna för studiemedel försvårar för många att utbilda sig utomlands.Sebastian Andersson.
Det här är en argumenterande text med syfte att påverka. Åsikterna som uttrycks är skribentens egna.
De nya reglerna för utlandsstudenters studiemedel som träder i kraft till hösten är mycket problematiska. Trots en liten höjning av lånetaket för undervisningsavgifter utgör flera av förändringarna stora hinder för svenska ungdomar att läsa sin drömutbildning.
Vi på Swedish International Students & Alumni, en icke vinstdrivande och politiskt oberoende organisation som drivs av och för svenska utlandsstuderande, anser att Sverige behöver mer internationella erfarenheter och interkulturell kompetens i en globaliserad värld. En del av det behovet kommer att tillgodoses av invandring. En lika viktig del kommer att tillgodoses av de 33 000 svenskar som i dagsläget studerar utomlands.
**I propositionen **"Studiemedel i en globaliserad värld" (2012/13:152) nämner den förra regeringen att utlandsstudier är "en central del av internationaliseringen" såväl som att "regeringens ambition är att så många studerande som möjligt ska beredas tillfälle att bedriva sådana studier". Tyvärr går propositionen stick i stäv med detta på flera sätt.
Då reglerna träder i kraft får de 6 500 CSN-berättigade studenterna i USA, det land där flest svenska utlandsstuderande befinner sig, låna 2 256 kronor mindre per månad. Det är 20 procent mindre än i dag och inkluderar merkostnadslånet som utlandsstuderande kan använda sig av. Detta ska läsas mot bakgrund av de växelkursändringar som redan gjort USA till ett betydligt dyrare land att leva i. Även studerande i Frankrike, Japan och Australien kommer att få låna mindre efter förändringarna medan studenter i övriga Norden och länder såsom Tyskland, Polen och Spanien kommer att få låna mer. Vi beklagar att de förbättringar som nu kommer vissa studenter till del sker på andra studenters bekostnad på ett så kännbart sätt.
**Vidare kommer studiemedlet **att betalas ut månadsvis i stället för i klumpsummor. Många utlandsstuderande bor i länder där hyresvärdar ställer krav på stora förskottsbetalningar, ofta ett helt eller ett halvt års hyra i förväg. De kommer nu att behöva förlita sig till sina föräldrars eller nära anhörigas goda vilja – och besparingar. Detta är dock knappast något som alla som studerar eller vill studera utomlands kan räkna med. Dessutom menar vi att det strider mot själva grundidén för studiestödet, vilket är att studenter ska kunna stå på egna ben. Vidare kommer många att behöva göra månatliga och dyra transaktioner mellan sin svenska bank, som studiemedlet sätts in på, och det utländska konto de använder till vardags. I kombination med de redan höjda levnadskostnader som den svaga kronan medför gör detta att tusentals ungdomar kan få svårt att fullfölja redan påbörjade studier.
Ljusglimten i reglerna är att lånetaket för undervisningsavgifter höjs med 17 000 kronor. Vi välkomnar givetvis denna höjning men vill samtidigt påpeka att det innebär en ökning motsvarande 2 800 kronor per år under en studieperiod som sträcker sig över sex år (vilket är så länge som studenter är berättigade till studiemedel). Detta ska läsas i ljuset av den tredubbling av studieavgifter som många brittiska universitet införde 2012 och den ständiga ökningen i undervisningsavgifter på amerikanska universitet. Man bör lägga stor vikt på förändringarna i dessa länder eftersom det är där som en majoritet av de som nyttjar lån för undervisningsavgifter studerar.
De pengar som de utlandsstuderande lånar av staten utgör en enorm besparing för skattebetalarna i och med att de inte studerar på svenska högskolor. Staten betalar årligen ungefär 40 000 kronor per student och år för de som studerar på de minst kostsamma högskoleutbildningarna i Sverige, det vill säga de inom humaniora, samhällsvetenskap, teologi och juridik. Jämfört med fallet att alla de 20 000 svenskar som själva bekostar sina studier utomlands hade studerat på dessa utbildningar i Sverige besparar de i dagsläget staten över 800 miljoner kronor årligen. Detta är en låg uppskattning eftersom många i själva verket studerar mer kostsamma program inom naturvetenskap, medicin, psykologi och medier.
**Sverige har ett av de **mest generösa studiestödssystemen i världen. Utan det hade vi som studerar utomlands i de allra flesta fall aldrig kunnat gå på våra drömutbildningar. Dock tycker vi att det är olyckligt att de nya reglerna för studiemedel försvårar för många att utbilda sig utomlands. I synnerhet gör de nya reglerna att förutsättningarna för att läsa en internationell utbildning koncentreras till studenter från goda ekonomiska förhållanden.
**I en tid av ökad **globalisering är det oerhört viktigt att inte försvåra för svenska ungdomar att studera utomlands. Sverige har aldrig varit och kommer aldrig kunna bli självförsörjande på kompetens. Vi bör därför inte snedvrida de möjligheter som erbjuds på ett sådant sätt att ungdomar från mindre välbeställda hem inte längre kan ta del av den hjälp som finns eller så att det blir nästan omöjligt att studera i ett så ekonomiskt betydande och akademiskt framstående land som USA. Vi tror att den nuvarande regeringen vill, vågar och kan förhindra att de nya reglerna träder i kraft.
SEBASTIAN ANDERSSON.
ordförande, Swedish International Students & Alumni.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
