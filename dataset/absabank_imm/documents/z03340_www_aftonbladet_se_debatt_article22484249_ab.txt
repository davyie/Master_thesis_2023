Sköter Israels ambassad M:s Mellanösternpolitik?
SLUTREPLIK. Har Moderaterna övergett sitt försvar av en tvåstatslösning i Mellanöstern? Står man fortfarande bakom Carl Bildts tydliga uttalanden om att Israels bosättarpolitik är illegal? Frågorna ställs efter att moderaten Hanif Bali låtit Itamar Marcus från Palestinian Media Watch, som har kopplingar till de mest extrema delarna av bosättarrörelsen, tala i riksdagen.
Men det är inte Anna Kinberg Batra som svarar på frågorna. Inte heller partiets utrikespolitiska talesperson Karin Enström. Svaret kommer från Isaac Bachman, Israels ambassadör. Ambassadören påstår att Marcus inte kan kopplas till bosättarorganisationen Central Fund of Israel. Men på Palestinian Media Watchs hemsida står det att organisationen finansieras av just Central Fund of Israel.
Att Israels ambassadör försvarar en person med kopplingar till bosättarrörelsen förvånar ingen. Det är Israels regering som beslutat att tillåta fler bosättningar – i tydlig strid med internationell rätt. Det är Israels regering som är ansvarig för att 386 palestinska byggnader rivits och 534 palestinier blivit hemlösa bara sen årsskiftet.
Vad som är mer förvånande är att Moderaterna tycks låta Israels ambassadör föra deras talan.
Martin Blecher svarar också på min artikel och vill att jag diskuterar den hatpropaganda som bedrivs från vissa palestinier. Låt mig därför vara tydlig. Hatpropaganda mot staten Israel och judar, inte sällan med antisemitiska inslag, är ett verkligt problem i Palestina och stora delar av Mellanöstern. Hade Bali bjudit in någon av alla de seriösa organisationer och debattörer som försöker lyfta denna fråga tror jag inte att någon hade reagerat.
Nu bjöd in Bali in Marcus, som har tydliga kopplingar till organisationer som förespråkar att palestinier ska fördrivas och själva bedriver en hatisk propaganda.
Låt mig också vara tydlig med att den hatpropaganda som bedrivs mot Israel och dess medborgare inte rättfärdigar ockupationen av Palestina, blockaden mot Gaza-remsan eller den fortsatta fördrivningar av palestinier från Östra Jerusalem och Västbanken.
Frågan om hat och rasism i Mellanöstern är för viktig för att man ska göra den till ett slagträ i en debatt mellan extremister. Jag hade hoppats att vi kunde vara eniga om att personer med kopplingar till organisationer som bedriver hatpropaganda, oavsett om de är palestinier eller israeler, inte ska ges legitimitet genom att få tala i Sveriges riksdag,.
Bachman hävdar att Marcus är en seriös röst eftersom han redan fått tala i de brittiska och tyska parlamenten. Det visar på problemen med Hanif Balis seminarium i riksdagen. För nästa gång en israelisk ambassadör någonstans på jorden vill legitimera att Marcus ska få tala så kan man hävda att ”han har ju fått tala i Sveriges riksdag”.
Hans Linde.
Riksdagsledamot och Utrikespolitisk talesperson (V).
Häng med i debatten – följ  Debatt på Facebook.
