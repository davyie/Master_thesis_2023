Strul med a-kassan efter utlandsjobb.
Tiotusentals svenskar som jobbar i ett annat nordiskt land riskerar att hamna utanför arbetslöshetsförsäkringen. Regelverket har inte hängt med. Risken finns att människor blir avskräckta från att söka jobb utomlands, skriver fackliga företrädare.
Människor blir avskräckta från att söka sig till jobb utomlands.
Det här är en argumenterande text med syfte att påverka. Åsikterna som uttrycks är skribentens egna.
Sedan 1954 har vi en gemensam nordisk arbetsmarknad där arbetstagare ska kunna röra sig över gränserna. Men de tiotusentals svenskar som i dag arbetar i ett annat nordiskt land riskerar att hamna utanför den inkomstrelaterade arbetslöshetsförsäkringen eftersom regelverket i Sverige inte har hängt med i utvecklingen, och är i dag inte helt ändamålsenligt.
I svensk arbetslöshetsförsäkring krävs ett obrutet medlemskap i tolv månader för att få inkomstrelaterad ersättning. Glapp i medlemskapet kan innebära ett inkomsttapp på flera hundra kronor per dag och en förstörd ekonomi.
För den som arbetat i ett annat EU/EES-land eller Schweiz, innebär kravet på obrutet medlemskap en obruten försäkring mellan länderna. En person som arbetat utomlands måste därför se till att utan avbrott bli medlem i en svensk arbetslöshetskassa efter att den utländska försäkringen upphört. Det kan vara svårt för den enskilde att förstå att det är viktigt att ansöka om medlemskap i tid.
Så här har utfallet blivit i två avgöranden från svenska förvaltningsrättsdomstolar:.
• En kvinna bodde och arbetade på Island. Den isländska försäkringen upphörde den 15 november, men hon fick inte arbete i Sverige förrän i slutet av december. Hon såg till att bli medlem i en svensk arbetslöshetskassa, vilket hon inte kunde bli tidigare än den 1 december. På grund av de 15 dagars glapp som uppstod mellan den 16–30 november, nekades kvinnan ersättning enligt inkomstbortfallsförsäkringen och fick i stället grundersättning.
Skräddarsydda kurser i ämnen som intresserar och engagerar både kropp och själ.
• En kvinna upphörde att vara försäkrad i Finland den 23 september. Samma dag skulle hon avresa till Sverige för arbete här. Hon insjuknade dock och kom inte till Sverige förrän den 28 september. På grund av sin sjukdom skickade hon inte ansökan till sin svenska a-kassa förrän i början av oktober. Detta innebar, enligt länsrätten, att hon hade glapp i försäkringen under 24–30 september och därför nekades ersättning enligt inkomstbortfallsförsäkringen.
I båda exemplen krävs det att de för att få rätt till inkomstrelaterad ersättning på nytt måste vara medlemmar i minst tolv månader och därutöver arbeta minst sex månader under samma period. Detta oavsett hur många år de tidigare har varit försäkrade och betalat in avgifter till svenskt eller utländskt försäkringssystem.
Vissa personer som återkommer från ett arbete i ett annat EU/EES-land eller Schweiz blir nekade inträde i en svensk a-kassa. En person som har arbetat utomlands, men som inte direkt går in i arbetslöshet i Sverige, får med gällande regelverk inte bli medlem i en svensk arbetslöshetskassa och således inte får försäkra sig här. Detta trots att svensk lagstiftning om arbetslöshetsförsäkring är tillämplig och trots att personen känner till regelverket och ansöker om medlemskap i tid.
Ett exempel: Annas anställning i Danmark avslutas med avgångsvederlag. I dansk lagstiftning är avgångsvederlag inte att jämställa med arbete, vilket det är i svensk. När Anna återvänder till Sverige omfattas hon av svensk lagstiftning men anses inte vara arbetslös. Trots att svensk lagstiftning är tillämplig, får hon därför inte bli medlem i svensk arbetslöshetskassa.
Enligt AEA, Sveriges största a-kassa, har 23 procent av deras medlemmar som beviljades grundbelopp 2012 efter att ha arbetat utomlands, eller 22 personer, råkat ut för ett av de gränshinder som omnämnts. Den verkliga siffran är sannolikt högre, då många vänder sig till Alfa-kassan, som betalar ersättning till dem som saknar medlemskap.
Detta är i huvudsak ett problem för svenskar som återvänder efter en tid i jobb utomlands. Men konsekvenserna blir att människor blir avskräckta från att söka sig till jobb utomlands, och det gör det till ett problem för hela Norden.
Hur löser vi detta?.
I den parlamentariska socialförsäkringsutredningens delbetänkande finns ett förslag som innebär att en person som arbetat utomlands ska kunna beviljas medlemskap från och med månaden före ansökan. Därmed skulle Sverige införa en skyddsregel som liknar dem som redan finns i andra länder. Danmark har en regel som tillåter upp till åtta veckors avbrott i försäkringarna mellan två EU/EES-länder eller Schweiz. Denna olikhet i lagstiftningen är ett problem då danska arbetslöshetskassor inte alltid är uppmärksamma på hur viktigt det är att svenskar går med i a-kassan redan första arbetsdagen i Danmark.
Alla problem löses tyvärr inte genom skyddsregler. Det behöver bli lättare att få inträde i en svensk arbetslöshetskassa efter arbete i ett annat EU/EES-land eller Schweiz, även i de fall man inte är arbetslös och ansöker om ersättning. Detta kräver förändringar, både inom de föreskrifter som gäller och i förhållandet mellan regler för medlemskap och regler för arbetslöshetsförsäkring. Förändringar som enbart Sveriges regering kan besluta om.
LOA BRYNJULFSDOTTIR.
generalsekreterare för NFS – Nordens fackliga samorganisation.
HARALD PETERSSON.
ordförande för SO – Arbetslöshetskassornas samorganisation.
MORTEN KASPERSEN.
ordförande för AK-Samvirke – arbetslöshetskassornas samorganisation i Danmark.
SINIKKA BOHLIN.
ordförande för föreningen Norden i Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
