Utvisa alla utlänningar som begår grova brott.
Det grova våldet fortsätter att öka. Detta är en mycket bekymrande utveckling. Rapporter om skottlossning, brutal misshandel och överfallsvåldtäkter har blivit ett normalt inslag i nyhetsrapporteringen runt om i Sverige. Otryggheten breder ut sig, både bland män och bland kvinnor.
Vi vet att en stor del av denna brottslighet är importerad. Den är en konsekvens av den ansvarslösa invandringspolitik som de andra partierna drivit under många år. Massinvandringen har gjort Sverige otryggt.
Att vända den här utvecklingen kommer att ta lång tid och det kommer att kräva en bred uppsättning åtgärder, inte bara polisiärt utan också socialt och förebyggande. Vi har en lång väg framför oss om vi vill återskapa det trygga samhälle vi en gång hade.
Ett avgörande steg i riktningen mot ett tryggare Sverige är att vi måste sätta stopp för utländska brottslingars möjlighet att stanna i landet.
I dag är det tyvärr så att av de utländska medborgare som döms för våldtäkt slipper fyra av fem utvisning. Samma sak gäller för nästan hälften av utländska mördare. Skälet är ofta att de anses ha anknytning till Sverige.
Vi fäster i dag allt för stor vikt vid gärningsmännens perspektiv men glömmer ofta offren och deras anhöriga. Det är den som drabbats av brott som ska få samhällets stöd. Det är rättssamhällets ansvar att se till att brottsoffer får upprättelse.
Den som blivit utsatt för ett grovt brott ska inte behöva riskera att springa på sin gärningsman på gatan bara några månader senare.
Tiden då utländska våldtäktsmän och våldsbrottslingar tillåts stanna i Sverige måste få ett slut. Vi kräver att i varje fall där en utländsk medborgare fälls för grova vålds- eller sexualbrott ska förutom fängelsestraff också livstids utvisning utdömas och verkställas.
I de fall där utvisning försvåras av mottagarlandet är vi beredda att utöva starka påtryckningar i form av sanktioner, frysta tillgångar och indraget bistånd.
Om det finns internationella konventioner som hindrar att vi utvisar utländska mördare och våldtäktsmän måste dessa omförhandlas. Om det visar sig omöjligt är vi beredda att bortse från dem.
Jag är övertygad om att detta ligger i linje med den allmänna rättsuppfattningen. Vårt gemensamma samvete kräver att vi vidtar verkningsfulla åtgärder för att skydda oskyldiga medborgare och sätta stopp för det brutala våldets framfart i vårt land.
Jimmie Åkesson, partiledare (SD).
Häng med i debatten och kommentera artikeln – gilla  Debatt på Facebook.
