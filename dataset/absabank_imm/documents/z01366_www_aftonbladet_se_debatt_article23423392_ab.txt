Svenska värderingar  – det är tid att välja.
Många debattörer och en rad partier, som till exempel M, KD, SD och S, försöker slå vakt om svensk kultur och svenska värderingar, luddiga begrepp som de betraktar från olika utgångspunkter och inte själva har definierat.
Men vad är svensk kultur? Och vilket århundrade ska vi hänvisa till för att hitta den svenska kulturen som bör bevaras?.
Låt oss göra några nedslag i historien för att söka efter det som passar bäst i ”svensk-kultur-förespråkarnas” värld.
På 900-talet kristnades Sverige: en ny religion kom med ursprung i Mellanöstern. Vi undrar om Jesus hade fått asyl i Sverige med dagens asylregler. Förmodligen ett tillfälligt sådant med begränsad familjeåterförening.
Under 1000- och 1100-talet skrev man med runor men de lärda i kyrkan använde också latin. Så småningom trängdes runorna ut och ersattes helt av det latinska alfabetet. Anser ”svensk-kultur- förespråkarna” att vi ska återinföra runorna i Sverige eller är de med på att vi använder latinska bokstäver, som i grunden är en import från Medelhavsområdet? Och hur gör vi med siffrorna, som faktiskt är arabiska?.
1500-talet var en tid då tyska invandrare dominerade i Stockholm och det talades lika mycket tyska som svenska på gatorna. Den lutherska reformationen, som också kom från Tyskland, förändrade de religiösa sederna i svenska riket, och blev svensk statsreligion. Ingår den lutherska tron i den svenska kulturen? Trots att den importerades från utlandet på 1500-talet?.
Under 1600-talet var Sverige en stormakt och innefattade stora delar av Baltikum och norra Tyskland. Det var en tid då Sverige aktivt rekryterade expertkompetens utomlands, till exempel valloner som bidrog med teknik som gjorde krigen och stormakten möjlig. Om svensk kultur skulle definieras från 1600-talets horisont skulle vi få införa fler officiella språk än de vi har i dag.
1800-talet och det tidiga 1900-talet är den tid då man började prata om en ”genuin svensk kultur”: den tid då nationalismen frodades.
Man hyllade det som då definierades som svensk kultur och natur. Folkmusiken återupptäcktes och nedtecknades och bilden av Sverige målades av konstnärer som Bruno Liljefors, John Bauer och Carl Larsson. Det man då trodde var genuint svenskt, nedärvt genom generationer av svenska odalbönder, har dock senare visat sig vara av mer blandat ursprung.
Ta musiken till exempel. Det som kallas svensk folkmusik har starka influenser från Polen, Ryssland, Östeuropa, Tyskland, Irland, England och Italien. Är det den svenska kulturen som uppfanns av och hyllades av nationalromantikerna i början av 1900-talet som man vill bevara? Och om det är så, hur förhåller de sig då till att vi i dag vet att den inte alls är enbart svensk?.
Med de här nedslagen i historien vill vi påminna om att det land vi lever i idag är en produkt av förändring, resultatet av rörelser in och ut ur landet, rörelser av människor, varor och idéer.
Utan de rörelserna hade vi inget Sverige. Om vi ska bevara det svenska är det alltså rörligheten, öppenheten och de ständiga kulturmötena vi ska bevara. Visst finns det svensk kultur, japansk kultur, libanesisk kultur och så vidare. Vår utgångspunkt är att kultur är en produkt av människors, varors och idéers rörelser.
Vi efterfrågar ett svar från ”bevara- och lära ut svensk-kultur-förespråkarna” om vilket århundrade eller årtionde de vill ”frysa”, vilken traditionell svensk kultur de vill bevara och lära ut. Är det kulturen och värderingar från 900-talet, 1500-talet, 1800-talet eller 2000-talet?.
Om vi ska bevara det som fört Sverige framåt och skapat dagens svenska kultur och värderingar är det snarare rörligheten och öppenheten vi ska bevara. Kultur är något som ständigt förändras, inte något som kan låsas fast.
Därutöver utgör det nationellt specifika (det svenska, libanesiska och så vidare) bara en väldigt liten del av de kulturer vi lever i. Vi kan också vara européer, kvinnor, Hammarbyare, seglare eller jazzfantaster. Vi finns i och identifierar oss med många kulturella sammanhang som inte alls har med nationen att göra.
Gemenskap och segregering skapas delvis av faktiska skillnader – som var människor bor, vad vi äter och hur vi klär oss – men framför allt av vilken betydelse vi ger skillnader, det vill säga om vi menar att sådana skillnader gör det svårt för oss att leva tillsammans eller inte. Vi kan ju lika gärna, om vi är ansvarsfulla, ta fasta på likheter människor emellan och skapa en gemenskap som gör det lättare för oss att leva tillsammans.
Vi vänder oss emot dem som vill bevara den svenska kulturen genom att tvinga in alla svenska medborgare i samma mall, den man kallar svensk men inte kan definiera.
Vårt samhälle må stå inför stora utmaningar på grund av flyktingsituationen och globala ekonomiska kriser, men det blir inte bättre av att det skapas motsättningar mellan olika grupper inom Sverige. Genom historien har vårt land har lyckats omvandlas från fattigt till rikt genom rörlighet, öppenhet och ständiga kulturmöten. Vi kan låta den svenska kulturens styrka vara just den öppenheten, och låta valet av musik, religion och hemspråk vara upp till var och en.
Mohamad Hassan,  kommunalråd, Uppsala (L).
Karin Hassan Jansson , docent i historia (UU).
Häng med i debatten och kommentera artikeln – följ  Debatt på Facebook.
