Digitalisering en ödesfråga för radion.
Vi har en ny regering med många brännande mediepolitiska frågor på sitt bord. En av de viktigaste är övergången till digitala radiosändningar, skriver Kerstin Brunnberg, tidigare vd för Sveriges Radio.
Dagens situation med ett tämligen stort och utbrett radioutbud i några storstadsregioner och ett fåtal kanaler i övriga landet är orättvis.Kerstin Brunnberg.
Det här är en argumenterande text med syfte att påverka. Åsikterna som uttrycks är skribentens egna.
På måndag presenterar regeringens digitalradiosamordnare Nina Wormbs sin slutrapport.  På regeringens uppdrag har hon undersökt möjligheterna för en övergång från dagens analoga FM-nät till digitala sändningar i marknätet. Det är hög tid. Den kommersiella radion har redan fått digitala sändningstillstånd och kan starta sändningar. Men hela radiobranschen måste gå i takt. Därför behöver regeringen och riksdagen fatta en rad beslut för att denna avgörande infrastruktursatsning ska bli framgångsrik.
Radion är fortfarande ett av våra mest etablerade och gillade medier i alla generationer och över hela landet. Över 70 procent av befolkningen i Sverige lyssnar på radio varje dag och ett vanligt dygn ägnar vi i genomsnitt 80 minuter åt radiolyssning.
Just nu firar ljudmediet triumfer. Digitala lyssningsmöjligheter genom internet visar på vilken kapacitet radion har när det gäller att skapa ett nytt och spännande innehåll. Så kallad IP-radio och podcasts är viktiga inspirationskällor för radiomakarna samtidigt som de ökar tillgängligheten för lyssnarna.
Internet och mobilen är viktiga plattformar för radion, men lyssnandet via internet är fortfarande begränsat även om många växlar mellan vanlig radio och digital lyssning. Enligt siffror från Nordicom sker bara cirka fyra procent av all lyssning via dator eller mobiltelefon. All annan lyssning sker via marksänd radio. För att kunna utvecklas är det därför nödvändigt att den marksända radion blir digital.
Digital marksänd radio har mycket gemensamt med dagens FM-sändningar och har en rad avgörande fördelar jämfört med IP-radio. Utsändningen är robust och stabil, även under stora påfrestningar. Den når lyssnare överallt oavsett om man befinner sig på resande fot genom landet, på sjön eller i skogen. Jämfört med dagens FM-radio ger digital radio utrymme för många fler kanaler och möjliggör en uppsjö av nya tjänster som utökad trafikinformation, väderkartor, börskurser, sporttabeller, bildillustrationer och utförliga programguider. Digital utsändning via marknätet gör kostnaden per radiokanal betydligt lägre. Pengar som i stället kan läggas på att utveckla programinnehåll och nya tjänster. Dessutom är digitala sändningar klimatsmarta eftersom energiförbrukningen är lägre jämfört med dagens analoga sändningar.
Skräddarsydda kurser i ämnen som intresserar och engagerar både kropp och själ.
Dagens situation med ett tämligen stort och utbrett radioutbud i några storstadsregioner och ett fåtal kanaler i övriga landet är orättvis. Det snuvar en ganska stor del av Sveriges befolkning på ett brett och mångfacetterat radioinnehåll. Detta går tyvärr inte att ändra på om politikerna står fast vid den analoga tekniken. Det analoga FM-nätet är fullt. Det finns helt enkelt inte plats för fler nationella radiokanaler. Inte heller finns det möjlighet att utveckla radion med nya och innovativa tjänster.
Det finns naturligtvis utmaningar med en digitalisering. En övergång till enbart digitala utsändningar kräver att alla har en digital radiomottagare i hemmet, bilen, sommarstugan, båten med mera. Jobbigt? Ja, kanske. Men teknikskiften är inget nytt. Vi har gjort det förr, som när mobilindustrin skiftade från NMT till GSM, när vi gick över från analog till digital tv och när, som kanske många glömt, radion bytte skepnad från mellanvåg till FM.
Den här gången är förutsättningarna goda. Digital radio är etablerat i många länder. Därför finns det en rejäl marknad som erbjuder ett stort antal digitala radiomottagare i olika prisklasser. Och även bilindustrin står väl förberedd inför en digitalisering. Idag erbjuder det flesta bilmärkena digital radio som tillval. I en del länder, bland annat Storbritannien, är digitala radiomottagare ofta standard.
**Vi har en ny regering **med många brännande mediepolitiska frågor på sitt bord. En av de viktigaste är övergången till digitala radiosändningar. Nu handlar det inte om radion ska digitaliseras utan *när *och *hur *och vad politiken bör göra för att underlätta den digitala övergången. Svaren får vi förhoppningsvis i Nina Wormbs utredning.
Både kulturministern och riksdagens kulturutskott har nu ett stort och viktigt ansvar för att säkerställa att ett varierat utbud av program och tjänster når hela Sverige, även vid strömavbrott och större samhälleliga kriser. Det är ett viktigt demokratiskt uppdrag att fortsätta uppfylla olika målgruppers behov och svara mot den bredd av lyssnarbeteenden som finns i landet.  Därför måste det säkerställas att radion kan utvecklas.  Allt för få diskuterar de samhälleliga konsekvenserna av en radiobransch som hamnar på efterkälken.
Det krävs en progressiv mediepolitik som vågar se längre än en mandatperiod och en gång för alla skapar förutsättningar för en effektiv digitalisering. Det är nödvändigt för att radion ska kunna behålla sin starka position i medielandskapet. Till syvende och sist kan det handla om radiomediets överlevnad.
Flera av våra grannländer har redan påbörjat digitaliseringen. I Norge väntas beslut i början av nästa år om den analoga radion ska släckas 2017. Om inte Sverige ska halka efter krävs politiskt mod, handlingskraft och tydliga ställningstaganden. Branschen står redo. Lyssnarna hänger med. Europa väntar. Det är dags att sätta i gång nu.
KERSTIN BRUNNBERG.
fd vd Sveriges Radio och tf överintendent Arkitektur- och designcentrum.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
