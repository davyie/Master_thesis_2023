Centern satsar på disktrasor.
Kommer ni ihåg att centerpartiet fick en väldig massa miljoner när de sålde ut sina tidningar? Då var den stora frågan vad de skulle göra med alla pengar. Nu vet jag, de köpte disktrasor.
Jag tillhör de lyckligt lottade som har fått en disktrasa av Centern tillsammans med 75 000 andra (kvinnor?). Vi som har blivit utsedda att få disktrasan har dessutom möjlighet att vinna en av Maud Olofsson signerad trasa. Men det är tyvärr bara tio som får chansen att torka rent med Mauds namnteckning.
Jag undrar om detta är första steget mot pigavdrag. I nästa sändning från centerpartiet kanske det kommer en diskborste. Eller en trasa till. Den vi nu har fått lär nämligen inte räcka så länge. Kvaliten på wettexen är inte den bästa.
Det är bara att hoppas att centerns politik håller längre. Kanske har Maud Olofsson skickat en trasa till Göran Persson och Anitra. Det behöver de säkert i sin fina gård.
Nu ska jag logga in mig på centerpartiets hemsida. Håll tummarna för att jag vinner en av Maud signerad trasa.
Lotta Gröning.
