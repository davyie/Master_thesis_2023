Din miljöpolitik är pengar i sjön, Lövin.
REPLIK. När klimatminister Isabella Lövin kritiserar oss moderater för bristande engagemang klingar kritiken falskt. Inte minst då Lövin själv nyligen sa sig vara villig att regera tillsammans med Moderaterna, eftersom vi samarbetat i just klimatfrågor.
Vi moderater står bakom klimatmålen och klimatlagen, precis som regeringen. Frågan är nu hur vi ska nå målen – och där skiljer vi oss åt.
Lövin räknar upp en rad av regeringens åtgärder som Moderaterna säger nej till. Tyvärr innehåller uppräkningen rena faktafel.
Lövin vet att Moderaterna matchar varenda krona som regeringen lägger på järnvägsutbyggnad, men hon väljer att vantolka vår politik.
I den del av Lövins uppräkning som är korrekt, så säger Moderaterna nej eftersom de rödgröna föreslår verkningslösa satsningar som en ansvarsfull regering inte borde överväga.
Faktum är att expertmyndigheter som Konjunkturinstitutet är skarpt kritiska till regeringens miljö- och klimatpolitik. Hela sju av åtta åtgärder avfärdas som ineffektiva. Kort och gott: pengar kastade i sjön.
Knäckfrågan i klimatpolitiken är hur vi skapar effektiva styrmedel. Miljöpartiet verkar mest intresserade av att spendera så mycket pengar som möjligt, helt utan att ställa frågan vilken effekt pengarna får.
Ett av exemplen är satsningen på elcyklar, som sker helt utan analys av klimatnyttan. I efterhand har Lövin meddelat att Naturvårdsverket ”ska räkna på det”. Som i många andra fall så sätter klimatministern symboler före resultat.
Vi moderater kräver mer än så.
I kontrast till regeringen satsar Moderaterna på de åtgärder som genererar störst klimatnytta per satsad krona.
Vi nästan tredubblar regeringens satsning på internationella klimatinvesteringar, vi dubblar satsningen på miljöforskning och vi satsar nästan 100 miljoner kronor mer än regeringen på havs- och vattenmiljö. Dessutom gör vi en särskild satsning på teknik för att fånga och lagra koldioxid – en åtgärd som världens samlade klimatexpertis är överens om krävs för att vi ska kunna att rädda klimatet.
Under den moderatledda alliansregeringen var de årliga utsläppsminskningarna mer än tre gånger så stora som under den regering som Lövin ingår i.
Än värre för Lövin är att enligt Statistiska centralbyrån så ökade Sveriges utsläpp under 2016.
Lövin har de senaste veckorna sagt sig vara rädd för svartmålning. Trots det väljer hon att jämföra oss moderater med Trump och bevisar därmed motsatsen.
Maria Malmer Stenergard, miljö- och jordbrukspolitisk talesperson (M).
Häng med i debatten och kommentera artikeln – gilla  Debatt på Facebook.
