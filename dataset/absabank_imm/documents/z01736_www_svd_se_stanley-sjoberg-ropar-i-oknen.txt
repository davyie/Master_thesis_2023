Stanley Sjöberg ropar i öknen.
Det stundar biskopsval i Stockholm stift. Stanley Sjöberg har uttryckt oro (SvD 8/2) över att det ekumeniska samarbetet försvåras eller upphör helt om en liberal teolog utses till biskop.
Det här är en argumenterande text med syfte att påverka. Åsikterna som uttrycks är skribentens egna.
År 1925 kallade ärkebiskop Nathan Söderblom till det allra första ekumeniska mötet. Klockorna i Stockholms Storkyrka ringde in till den högtidliga gudstjänsten, då Fader vår lästes på 20 olika språk. Sedan dess har en ekumenisk tradition hållits levande i Sverige.
Stanley Sjöbergs varningsord kom för sent och han ropade dessutom i öknen. Den teologiska inriktningen hos en biskop i Stockholms stift är något som borde ha diskuterats offentligt. Nu är det för sent. Den kandidat som lär ligga bäst till är kyrkoherden i Sofia församling, Hans Ulfvebrand. Hans teologi är solklar. Under ett veckoslut i april är han värd för konferensen Ny tid – ny kristendom? där John Shelby Spong, omdiskuterad före detta anglikansk biskop i New Jersey, är inbjuden. En av deltagarna är förre ärkebiskopen K G Hammar och vid högtidsgudstjänsten i Sofia kyrka predikar Caroline Krook.
Spongs böcker har tryckts i miljonupplagor och i Sverige introducerades hans idéer av biskop Claes-Bertil Ytterberg redan i början av 2000-talet. Spong har gjort en lysande karriär genom att avsätta Kristus, förneka inkarnationen och den traditionella judisk-kristna gudsbilden. Gud är ingen snuttefilt som ingriper när vi ber om något. Böner är som när barn skriver brev till jultomten. Fader vår kan alltså skrotas. Skapelsen och syndafallet är postdarwinistiskt nonsens och försoningen på korset en barbarisk idé. Vidare framhåller Spong Freuds analyser av kyrkans symboler – att de är manifestationer av djupt liggande infantila neuroser. Denna modernistiska fundamentalism skapar självklart splittring och oro.
Att Spong ses som den nye reformatorn bland många präster i Svenska kyrkan är uppenbart. Om korset inte längre är kompassen måste konsekvenserna bli att trosbekännelsen skrivs om, att nattvardskärl och kors ställs ut på museum.
När påskens tomma kors, som för oss kristna vittnar om den uppståndne Kristus, blir till en löjlig symbol för stora delar av det svenska prästerskapet, då är ekumeniken död.
Skräddarsydda kurser i ämnen som intresserar och engagerar både kropp och själ.
Gunnel Wahlström.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
