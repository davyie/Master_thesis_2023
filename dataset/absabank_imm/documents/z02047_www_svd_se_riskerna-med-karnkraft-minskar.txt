Riskerna med kärnkraft minskar.
Katastrofen i Fukushima gör att motståndet mot kärnkraften åter ökar. Bland det mest missvisande som sägs är att kärnkraften står för en "föråldrad teknik". Teknik och drift utvecklas hela tiden. Låt oss avstå från tankeförbudslagar och andra tvångströjor, skriver Hans Blix.
Den omedelbara reaktionen inför all förödelse och förtvivlan i Japan är medkänsla och vilja att hjälpa. Haverierna i kärnkraftverket i Fukushima och de radioaktiva utsläppen följs nästan som ett drama i realtid av en värld som känner en särskild oro inför strålning – en fara som man inte kan se.
Det här är en argumenterande text med syfte att påverka. Åsikterna som uttrycks är skribentens egna.
En meningsfull diskussion om vad som i Japan kan ha brustit i beredskap och om hur risker för utsläpp från kärnkraftverk ska kunna minskas eller elimineras måste anstå till dess mer information blir tillgänglig. En del fakta och frågor kan ändå urskiljas redan i dag.
Medan jordbävningen och tsunamin kan ha lett till över tiotusen dödsfall har rapporterna från Fukushima talat om ett fåtal döda och skadade, men över hundratusen evakuerade. Någon summerade olyckan som värre än Harrisburg, men mycket långt ifrån ett Tjernobyl.
Olika bedömningar har gjorts om vilken nivå olyckan ska anses ha enligt den Ines-skala som jag själv var med om att lansera i IAEA. Kanske borde denna bedömning för att bli auktoritativ göras av en internationellt sammansatt grupp av experter.
Man löser inte Shanghais, Calcuttas, Kairos – eller svensk industris – energibehov med vindkraft eller solkraft.Hans Blix.
Frågor som redan nu ställs gäller bland annat lokaliseringen av reaktorerna i Fukushima. Naturligtvis måste alla kärnkraftverk i ett land som Japan, där jordbävningar är vanliga, planeras för att kunna klara seismiska risker. Det är också slående att medan samhällen och städer jämnats med marken så står kärnkraftverken rakt upp utan skador genom själva jordbävningen. Det är tsunamin som knäckt el-tillförsel och därigenom orsakat kylvattenstopp och skador genom vätgasexplosioner. Hade planeringen inte tagit tillräcklig hänsyn till den risken?.
Skräddarsydda kurser i ämnen som intresserar och engagerar både kropp och själ.
En annan fråga gäller tryckavlastande utsläpp från reaktorerna. Efter Harrisburg-olyckan i USA 1979 infördes på de flesta lättvattenreaktorer i världen möjlighet att släppa ut riskabla övertryck genom ventiler och filter som fångar upp radioaktiva partiklar och släpper igenom ånga av låg farlighet. I Fukushima tycks man inte ha kunnat göra detta utan att en hel del radioaktivitet släppts ut. Var filteranläggningarna i Fukushima otillfredsställande?.
Med Fukushima kommer motståndet mot kärnkraften naturligtvis på många håll att åtminstone temporärt öka. I de flesta länder ser man dock – i varje fall inte ännu – någon kursändring i energipolitiken. Verkligheten är att mycket mer energi – särskilt elektricitet – kommer att behövas i hela världen, främst i många ekonomiskt expanderande u-länder. Hur ska den nya elektriciteten för industri, högre levnadsstandard och elbilar genereras?.
De fossila bränslena är problematiska eftersom de alla bidrar till koldioxidutsläpp och risk för global uppvärmning. Alla är eniga om att mer effektiv generering och användning av el och annan energi är viktig och önskvärd för att åtminstone något minska trycket på ökad produktion. Men därutöver? Rader av länder har under senare år kommit fram till att de behöver använda sig av alla ekonomiskt och säkerhetsmässigt acceptabla energikällor och att kärnkraften måste vara en av dem.
Motståndare till kärnkraften kommer nu att varna för att teknologin inte är säker ens i ett land som Japan. De kommer att vidhålla vad vi hört alltsedan 1980 års svenska folkomröstning: "Vad ska in? Sol och Vind! Vad ska väck? – Barsebäck!".
Man kan fråga sig hur Sverige skulle klarat sin elförsörjningom den hälft som i dag kommer från kärnkraft skulle fasats ut till 1990 – vilket föreslogs. Förnybara bränslen, som erbjuds som universallösning, är – med undantag för vattenkraft – faktiskt marginella. Man löser inte Shanghais, Calcuttas, Kairos – eller svensk industris – energibehov med vindkraft eller solkraft.
I några länder som de senaste åren inriktat sig på kärnkraft kanske man efter Fukushima skjuter upp besluten. Egypten gjorde det efter Tjernobylolyckan. De flesta planer ligger nog fast. Finland bygger snart färdigt ett stort, mycket försenat och fördyrat kärnkraftverk – med senaste teknik. På kort sikt kommer kärnkraften troligen att minska något därför att färre reaktorer ännu byggs än de som fasas ut på grund av ålder. På sikt expanderar den.
Bland det mest missvisande som sägs i energidebatten är att kärnkraften står för en "föråldrad teknik". Låt oss inse att både teknik och drift hela tiden utvecklas. I Sverige höll vi länge på med årtalsexercis, nu har vi antalsexercis och somliga föreslår framtida megawattexercis.
Om vi avstår från tankeförbudslagar och andra tvångströjor kommer vi med kärnkraft, vattenkraft, sparande och en del förnybara bränslen kunna fortsätta hålla nere våra koldioxidutsläpp. Vi kan spara natur och våra sista outbyggda älvar.
Vi kanske kan finna reaktorer där kylningen sker genom självcirkulation och för vilka inga evakueringszoner behöver planeras. Kanske kommer vi också kunna använda thorium som bränsle och få ett avfall som är mindre långlivat och mindre till volymen än uranets. Riskerna kommer aldrig att bli noll, men de kommer att stadigt minska.
HANS BLIX.
tidigare generalsekreterare för Internationella atomenergiorganet IAEA.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
