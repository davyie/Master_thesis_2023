Bara Turkiets nationalister gynnas.
FOLKMORDSERKÄNNANDE Snarare än att bli ett stöd för den demokratiska reformprocessen kommer den svenska riksdagens beslut att gynna de militanta ultranationalistiska krafterna i Turkiet. Det skriver ELISABETH ÖZDALGA, föreståndare för Svenska Forskningsinstitutet i Istanbul.
Det råder inget tvivel om att det begicks fruktansvärda brott mot de mänskliga rättigheterna i östra Turkiet 1915. Omfattande deportationer och massakrer av olika icke-muslimska grupper, framför allt armenierna, genomfördes. Uppgifterna om hur många som dödades går dock isär: den armeniska diasporan hävdar 1,5 miljoner, turkiska myndigheter 300 000, den holländske historikern Erik Zürcher menar att antalet döda var mellan 600 000 och 800 000.
Det här är en argumenterande text med syfte att påverka. Åsikterna som uttrycks är skribentens egna.
Dessa händelser utspelades under brinnande krig. Även den turkiska och den kurdiska civilbefolkningen drabbades hårt av attacker från armenisk milis med stöd av Ryssland. Detta var etniskt sett en blandad region. Detta gällde såväl den icke-muslimska som den muslimska befolkningen. Den turkiska armén samarbetade under denna tid med olika kurdiska stammar i området.
Samtidigt som dessa fruktansvärda krigshandlingar utfördes pågick ett annat krig i västra Turkiet. I mars 1915 försökte brittiska och franska krigsskepp ta sig igenom Dardanellerna, men den osmanska armén bjöd motstånd. I april lyckades britterna landsätta trupper på Gallipolihalvön. När de blodiga strider som då inleddes var över i november 1915 (Storbritannien och Frankrike lyckades inte bryta igenom) hade 300 000 turkiska soldater sårats, invalidiserats eller dödats.
Kommittén (Partiet) för Enhet och Framsteg, som hade regeringsmakten i det osmanska riket under första världskriget, leddes av triumviratet Enver, Cemal och Talat (samtliga med tilltalet Pasha). De flydde efter krigsslutet, men dömdes till döden i sin frånvaro.
Tyvärr har mycket av dokumentationen från denna tid förstörts, vilket gör det svårt för historiker att reda ut hur viktiga beslut kring dessa tragiska händelser fattades, det vill säga vem som bar skulden och om det alltså var fråga om försök till en systematisk utrotning av en hel folkgrupp, ett folkmord.
Att Turkiet ända sedan den moderna republiken bildades 1923 med alla medel försökt förtiga det som hände har självklart bidragit till att det idag råder stor oklarhet i denna fråga.
Skräddarsydda kurser i ämnen som intresserar och engagerar både kropp och själ.
Kan den svenska riksdagens beslut den 11 mars, 2010 om att Turkiet genom händelserna 1915 gjort sig skyldigt till folkmord på armenierna, bidra till större klarhet i denna fråga? Kan detta beslut bidra till eller påskynda att Turkiet konfronteras med sin egen historiska verklighet?.
Har de som fattat detta beslut verkligen satt sig in i den komplicerade historiska situation, som rådde i de sydöstra delarna av Europa under första världskriget? Är man medveten om de juridiska konsekvenserna av att driva en kampanj kring begreppet "folkmord"?.
Vidare, har man insett konsekvenserna av att i dagens läge göra en sådan markering mot den turkiska staten, vilken sedan 2002 leds av en regering, som mer än någon annan tidigare regering i Turkiets moderna historia bidragit till en uppmjukningspolitik både vad gäller landets egna minoriteter (särskilt kurdfrågan) och relationen till grannländerna (inte minst Armenien).
Snarare än att bli ett stöd för den pågående demokratiska reformprocessen i Turkiet kommer den svenska riksdagens beslut att gynna de militanta ultranationalistiska krafterna i turkisk politik, inte minst inom militären; bidra till ett minskat förtroende i relationerna mellan Turkiet och Sverige, det land som Turkiet länge sett som en säker bundsförvant under accessionsprocessen till EU; ett allmänt svalnat intresse för EU; och ett avbrott (demoralisering) i avspänningspolitiken gentemot Armenien.
Den som läst Stieg Larssons Millenniumböcker vet vad konsekvensanalys betyder för en skicklig detektiv. Samma sak gäller i ännu högre grad inom politiken.
ELISABETH ÖZDALGA.
föreståndare för Svenska Forskningsinstitutet i Istanbul.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
