Förintelsen är inte ett politiskt slagträ.
REPLIK. Annika Strandhäll försöker använda Förintelsen som politiskt slagträ när hon skriver om samtal mellan M och SD. Enligt mig har man då gått flera steg för långt.
Jag tycker det är synd när en minister i Sveriges regering inte tycks förstå hur allvarlig Förintelsen är.
Annika Strandhäll, som är en av de personer som har utsatts för det försämrade debattklimatet, väljer nu också att själv bidra till ett sämre tonläge i det offentliga samtalet.
Min farmor och farfar överlevde Lodz Ghetto och därmed Förintelsen. De vet hur det var och det är deras berättelser som jag har valt att föra vidare genom föreningen Zikaron som jag är föreläsare för.
Jag tänker på min farmor och farfar när Annika Strandhäll använder Förintelsen för att prata om att M öppnat för samtal med riksdagspartiet SD. Vad skulle de känna när det hemska de har varit med om nu används av Strandhäll på det här sättet?.
Självklart ska man alltid arbeta för framgångar för ens eget parti, men man ska absolut inte använda Förintelsen för att göra det.
Moderaterna är ett parti som står för öppenhet och tolerans. Det har vi alltid gjort och det kommer vi alltid att göra. Moderaterna har också gjort tydligt att det är uteslutet att bilda regering eller budgetförhandla med Sverigedemokraterna.
Annika Strandhäll försöker få det att se ut som att vi i Moderaterna inte behandlar överlevande med respekt och försöker vinkla sin text på ett väldigt obehagligt sätt.
Det kommer aldrig att vara acceptabelt att använda sig av det största folkmordet under modern tid för att vinna väljare. Jag tror det bästa hade varit om Annika Strandhäll började läsa på om Förintelsen – så att ministern inte upprepar en sådan text igen.
Eliot Moskowicz, 15, medlem av MUF och föreläsare för föreningen Zikaron. Har judiska farföräldrar.
Häng med i debatten – följ  Debatt på Facebook.
