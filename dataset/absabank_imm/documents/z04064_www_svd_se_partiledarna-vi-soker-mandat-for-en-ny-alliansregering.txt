Partiledarna: Vi söker mandat för en ny alliansregering.
Sverige är ett av världens bästa länder att leva i. Men det räcker inte. För även om det går bra för Sverige går det inte bra för alla i Sverige. Därför söker vi mandat för att bilda en ny alliansregering, skriver partiledarna för Moderaterna, Centerpartiet, Liberalerna och Kristdemokraterna.
Vi söker därför mandat för att bilda en ny alliansregering.
Det här är en argumenterande text med syfte att påverka. Åsikterna som uttrycks är skribentens egna.
Allt fler människor uppfattar att Sverige är på väg åt fel håll. Vi i Alliansen vill tillsammans vända riktningen rätt igen. För ett decennium sedan stod landet i en liknande situation. Och på lördagen för exakt tio år sedan vann Alliansen väljarnas förtroende för en omfattande reformagenda som pressade tillbaka ett brett utanförskap, investerade i välfärden och mer kunskap i skolan, åstadkom miljöresultat samt underlättade för företagandet.
Vi känner stolthet över det arbete som Alliansregeringen genomförde. Sverige är ett starkare samhälle i dag med en ekonomi som många avundas. Men nostalgi och tillbakablickande är en svag grund för att möta de utmaningar som Sverige har framför sig.
Under de tio år som gått sedan regeringsarbetet startade, och under de prövande tider som finanskrisen innebar, har våra fyra partier visat att vi kan ta ansvar för Sverige. Det är vi beredda att göra på nytt. Vi söker därför mandat för att bilda en ny alliansregering. En röst på ett alliansparti är den bästa garanten för att byta regering och vända utvecklingen i Sverige.
Sverige är ett av världens bästa samhällen att leva i. Men att – som Stefan Löfven – verka vara nöjd med dagens läge, inte ta tag i de stora samhällsutmaningarna och undvika reformer duger inte. Inom fyra områden börjar regeringens brist på handlingskraft bli särskilt tydlig:.
• Sverige behöver en ekonomi att lita på och tillväxt i hela landet. Svensk konkurrenskraft har under en lång tid varit i internationell toppklass. Sveriges relativa försprång minskar dock i takt med att andra länder utvecklas allt snabbare. En av Sveriges styrkor har varit vår välskötta ekonomi. Vi klarade finanskrisen bättre än de flesta jämförbara länder och nu är det läge att rusta oss inför kommande sämre tider. Därför måste vi bryta med regeringens politik att låna till bidragshöjningar under högkonjunktur. Sverige kan inte skuldsättas i goda tider då det gröper ur vår förmåga att ta ansvar i nästa lågkonjunktur. Samtidigt behöver vi göra investeringar för att stärka tillväxten i hela landet. Det handlar om att säkerställa att vi har trygga moderna kommunikationer, forskning och utbildning i världsklass, goda förutsättningar att bo och driva företag i alla delar av Sverige samt att regleringar rivs så att fler bostäder kan byggas.
• Sverige behöver bryta det växande utanförskapet. Snart omfattar utanförskapet motsvarande en miljon människor. Med en allt mer tudelad arbetsmarknad stängs svaga grupper ute från arbetsmarknaden. Det handlar om dem som kommit nya till Sverige – om de som saknar utbildning och goda kunskaper i svenska språket. I många fall leder de höga trösklarna in på arbetsmarknaden till att de i dag har mycket svårt att få sitt första jobb. En stor orsak till det växande utanförskapet är den bristande integrationen och i ett läge då endast var fjärde nyanländ har fått egen försörjning efter åtta år måste varje ansvarstagande regering ta tag i integrationsutmaningen. Det går heller inte att bortse från det faktum att vi behöver fler jobb: högkvalificerade med spetskompetens, men även fler enkla jobb utan krav på längre utbildning. Då kan heller inte svaret vara löften om traineejobb eller att man hoppas på en evig konjunkturuppgång utan reella reformer som sänker trösklarna in till arbetsmarknaden.
• Sverige behöver säkra tillgänglighet och god kvalitet i skolan, vården och omsorgen. Kunskapsresultaten i skolan bör tillhöra de högsta i världen, förmågan att bota och lindra sjukdomar bör vara god och äldreomsorgen ska säkerställa bästa möjliga livskvalitet i livets senare del. Det finns dock tyvärr kvalitetsbrister i både kommunala och fristående verksamheter i dag som inte är acceptabla – skolresultaten behöver exempelvis lyftas, samtidigt som vårdköerna måste kortas. Det krävs framför allt att fler kommer i arbete så att resurserna till välfärden kan fortsätta öka på samma sätt som skedde under Alliansens tid i regeringsställning då resurserna till välfärden ökade med över 100 miljarder kronor. Samtidigt behöver vi göra riktade satsningar för att stärka kunskapen i skolan samt tryggheten i vård och omsorg. Utöver detta behöver vi se till att valfriheten kan stärkas, kvalitetskraven öka oavsett om verksamheten drivs i offentlig eller fristående regi samtidigt som vi säkerställer att de som inte ger elever kunskap eller de äldre en trygg omsorg inte har i välfärden att göra. Men en statsminister som använder retorik om utförsäljning av barn, samtidigt som han motsätter sig konkreta förslag till mer kunskap och undervisning, ger inte en enda niondeklassare bättre chanser till godkänt.
• Sverige behöver trygghet och säkerhet i en orolig omvärld. Vi kan aldrig tolerera brottslighet eller svika dem som lever i områden där otryggheten är stor och påtaglig i vardagen. Därför behövs minst 2 000 fler poliser, som också kan finnas på plats och göra sitt jobb där otryggheten är som störst. Straffen behöver skärpas för exempelvis attacker mot blåljuspersonal samt grova brott. Samtidigt behöver vi se till att bygga säkerhet med andra i en värld som är oroligare än på länge. Kriget i Syrien, IS fasansfulla härjningar och ökad oro och spänningar i vårt närområde är bara några av de faktorer som skapar internationell oro. Det är därför dags för regeringen att ta detta på allvar och ompröva sitt motstånd mot ett svenskt Nato-medlemskap. Vi bör också arbeta hårt för att hitta en långsiktigt hållbar migrationspolitik såväl i Sverige som på EU-nivå. Att då, likt regeringen, försöka prata bort behovet av fler poliser eller vilja stänga dörren till fördjupat säkerhetssamarbete med andra skapar vare sig trygghet eller säkerhet.
Sverige är ett av världens bästa länder att leva i. Men det räcker inte. För även om det går bra för Sverige går det inte bra för alla i Sverige. Då är det inte ansvarsfullt att vara nöjd och belåten som Stefan Löfven. Att blicka tillbaka tio år gör det inte heller. Det är därför vi utvecklar politiken, var för sig och gemensamt, för att nästa regering ska kunna leda Sverige framåt i en tid och omvärld som ställer nya krav. Därför behöver Sverige en ny alliansregering.
Anna Kinberg Batra (M).
partiledare.
Annie Lööf (C).
partiledare.
Jan Björklund (L).
partiledare.
Ebba Busch Thor (KD).
partiledare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
