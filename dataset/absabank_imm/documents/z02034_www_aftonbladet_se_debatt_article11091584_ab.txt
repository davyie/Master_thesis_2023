Följ folkomröstningens beslut.
Trängselskatteförsöket vi provade under 2006 var bra för miljön. Så blir det inte med de borgerliga partiernas variant. För ett par år sedan var skatten helt fel enligt moderaterna. Skatteutskottets nuvarande ordförande Lennart Hedqvist sa då till exempel att ”regeringen har beskattat sönder tillväxten ... trängselskatt leder till minskad sysselsättning och turism i Stockholm”.
Stockholms stad har utvärderat försöket. Biltrafiken minskade över förväntan. Det blev ingen kollaps på Essingeleden. Framkomligheten blev bättre och restiderna minskade. Miljön och luften vi andas blev renare. Utsläppen av koldioxid och partiklar minskade, likaså bullret.
Satsningar på kollektivtrafiken var en viktig del av försöket, som infartsparkeringar och utökad buss- och spårtrafik. Trafiksäkerheten blev bättre och antalet personskadeolyckor minskade. Det gynnade inte minst cyklister och fotgängare.
Vid folkomröstningen i Stockholm röstade 51,3 procent ja till trängselskatt. Enligt ja-valsedeln skulle intäkterna gå till regionen för satsningar på både kollektivtrafik och vägar. Regeringens förslag innebär något annat, nämligen att nästan bara bilismen får pengar till förbättringar. Vi socialdemokrater kräver att väljarna respekteras. Vi anser att folkomröstningens beslut ska följas i stället för att manipuleras.
