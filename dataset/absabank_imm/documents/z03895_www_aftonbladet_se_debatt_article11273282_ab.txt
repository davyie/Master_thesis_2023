Klasskamp, för arbetare, inte direktörer.
Janerik Larsson, Svensk Näringslivs ansikte för knepiga påhopp, tillåter sig påstå att arbetslösa och sjuka är fuskare. Inte några, utan alla är fuskare och detta med arbetarrörelsens goda minne.
Han låter påskina att sambandet mellan att göra sin plikt och kräva sin rätt har förskjutits.
Det är nu de som inte har arbete som kräver sin rätt, och vänstern/arbetarrörelsen låter det ske.
Det är ett tankefel. Arbetarrörelsen har aldrig tillåtit fuskare.
Att det är vi som myntat devisen: ”Gör din plikt, kräv din rätt” är ingen tillfällighet.
Precis som Janerik säger. Vi slåss för vår rättmätiga del av det mervärde vi hjälper till att skapa. Då är det naturligt att vi inte tolererar fusk för då faller stödet för våra krav, ”gör din plikt”.
Därför är det extra allvarligt när Janerik beskyller vänstern/arbetarrörelsen för att vår kamp mot de orättvisor som nu drabbar de sjuka och arbetslösa skulle hänga samman med att vi tolererar fusk.
Det vi kämpar för är att sjuka och arbetslösa inte skall straffas, tvingas betala straffavgifter, hängas ut som fuskare. Vi kan alla bli sjuka och/eller arbetslösa. Det vet vi och därför visar vi solidaritet med våra kamrater som råkat illa ut.
Detta vill Janerik vrida till att vi tillåter andra, fuskare, att leva på vårt arbete.
Det är oförskämt.
Solidaritet med dem som råkat illa ut är tydligen något som Janerik och hans kamrater har svårt att förstå. Att vi kan kämpa även för de kamrater som inte står bredvid oss på verkstadsgolvet är främmande för dem.
Han påstår att det finns en ny klassretorik. Det är fel.
Det är samma klassretorik som förut. Det som hänt i och med den nya politik som förs är att vi återigen tvingas ta fram argumenten för att försvara rätten till en anständig a-kassa och de sjukas rätt till anständigt bemötande.
I spelet kring den nya politiken som förs av borgarna, ingår debattartiklar som denna.
Den syftar till att de som läser den skall fås att det går horder av arbetslösa och sjuka och suger ut oss på pengar.
Det är inte sant.
Vi har nu en högkonjunktur som vi sett inte maken till på många år. I det läget går Svenskt Näringsliv (och regeringen), ut och misstänkliggör människor, hänger ut dem som fuskare och påstår dessutom att arbetarrörelsen skulle godkänna och kämpa för fuskare.
Det hade varit smakligare att se en artikel om hur vi skulle kunna använda det goda arbetsmarknadsläget till att hjälpa de arbetslösa och sjuka tillbaka i arbete istället för att försämra deras ersättningar och misstro dem. Vi har råd till det, om vi vill.
Tänk även på detta.
Vilka skall vi klämma åt när det blir lågkonjunktur? Direktörerna, dessa fuskare, som tillskansar sig extra höga bonusar på falska premisser?.
Drar jag alla över en kam nu? Kallar jag alla för fuskare på grund av några missdådare? Fy på mig! Jag argumenterar som Janerik Larsson, inte bra.
Jan Asplund,.
ordförande Transport avd 13,.
Kristianstad.
