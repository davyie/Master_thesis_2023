När ska adoptionslagstiftningen fungera i verkligheten?.
Det är dags att på bred front ta tag i att förverkliga lagstiftningens ambition om samkönade pars möjlighet att adoptera och därmed åstadkomma fler lyckliga familjer. Det skriver moderaterna Tomas Tobé, Fredrik Saweståhl, Jenny Edberg, Luke Cook.
En lagstiftnings utformning är viktig, men ännu viktigare är hur lagstiftningen fungerar i praktiken. Tyvärr är det inte alltid som ambitionen med en reform får önskat utfall. Ett tydligt exempel är den reform från 2003, som ger även homosexuella par rätten att prövas som adoptivföräldrar.
Det här är en argumenterande text med syfte att påverka. Åsikterna som uttrycks är skribentens egna.
Principiellt var reformen 2003 viktig för att Sverige skulle sluta att behandla homosexuella som en andra klassens medborgare. Reformen öppnade upp för en stark utveckling där många närståendeadoptioner kunnat äga rum och för att normalisera det faktum att barn redan lever i familjer med samkönade par. Allt detta är positivt men trots att det gått hela åtta år har inte ett enda samkönat par fått möjlighet att adoptera i Sverige.
Det finns många homosexuella par som längtar efter och vill utöka sin familj med barn. Att lagstiftningen vid första anblick inte sätter upp något hinder för detta är positivt men det är likväl inte tillfredsställande. I praktiken finns mycket kvar att göra för att homosexuella par ska kunna adoptera, såväl nationellt som internationellt.
Länge har diskussionen sopats under mattan genom att det konstaterats att det inte finns några givarländer som accepterar att barn skulle adopteras av samkönade par. Vad som därför krävs är en ordentlig översyn och diskussion om hur den lagstiftningen som Sveriges riksdag beslutade om ska införlivas. Vilka är de kvarvarande praktiska hinder och attityder som både i det öppna och fördolda gör att samkönade par aldrig blir aktuella för adoption? Det sker varje år nationella adoptioner och innan Sverige beklagar andra länders agerande vore det välkommet om åtminstone den möjligheten i realiteten öppnade upp sig för samkönade par.
Vidare har fortfarande ingen av de svenska adoptionsbyråerna kontakt med någon organisation som accepterar homosexuella som adoptivföräldrar för internationella adoptioner. Det borde tala för ett mer aktivt arbete med att knyta relationer och arbeta med attitydförändringar direkt gentemot andra länder och organisationer. I allt fler länder går utvecklingen dessutom mot en ökad öppenhet och tolerans i frågan, om bara viljan finns borde en ny utveckling kunna ta fart.
Det är även viktigt att myten om att heterosexuella par per automatik är bättre föräldrar än homosexuella par begravs. Inga studier i världen visar på ett sådant utfall och det är därför viktigt att kommuner och adoptionsbyråer inte exkluderar homosexuella för tidigt i processen.
Även den svenska benägenheten att hellre fosterhemsplacera barn som far illa än möjliggöra för adoption i ökad utsträckning borde ifrågasättas mer. Resultatet för fosterhemsplaceringar i Sverige är varierande och det finns många uppmärksammade problem. Det vore önskvärt att fler barn hamnar i livslånga och trygga relationer hos såväl heterosexuella som homosexuella par före skiftande familjehemsplaceringar.
Det är dags att på bred front ta tag i att förverkliga lagstiftningens ambition om samkönade pars möjlighet att adoptera och därmed åstadkomma fler lyckliga familjer.
TOMAS TOBÈ (M).
riksdagsledamot.
FREDRIK SAWESTÅHL (M).
ordförande Öppna Moderater – Moderaternas hbt-nätverk.
JENNY EDBERG (M).
vice ordförande Öppna Moderater.
LUKE COOK (M).
vice ordförande Öppna Moderater.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
