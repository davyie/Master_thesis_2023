Vi ser över bromsen i pensionssystemet.
Jag är helt överens med Tomas Eneroth (S) när han framför att ju fler som jobbar desto mer tillskott till pensionssystemet och desto högre pensioner. Vad han glömde att berätta är att med Alliansens politik är det idag över 200 000 fler sysselsatta i Sverige jämfört med år 2006.
Om man däremot föreslår kraftiga skattehöjningar så slår det med mot jobben och mot pensionerna. Faktum är att Socialdemokraternas skuggbudget beräknas leda till 80 000 färre i arbete enligt Finansdepartementet, och en ny rapport från Riksdagens Utredningstjänst visar att 80 000 färre människor i arbete leder till lägre pensioner redan nästa mandatperiod. En pensionär med 15.000 kr i månadsinkomst skulle förlora cirka 200 kr/månad eller drygt 2400 kr/år med S-politiken.
Vi Moderater delar pensionärsorganisationernas åsikt om bromsens svängningar. Vi gör därför en översyn av den – vi vill stärka systemet så att inte bromsen går in så lätt och slängigt som idag. För perioden 2015-2017 räknar Pensionsmyndigheten med idel höjningar av pensionen.
För att mildra den globala lågkonjunkturens effekter har regeringen sänkt skatten på pension fem gånger sedan 2006 med sammanlagt 16,45 miljarder kr. En pensionär med 12 500 kr/månad har totalt fått 8 800 kr/år eller 700 kr/månad i skattesänkning. Under nuvarande mandatperiod har pensionärerna fått de största skattesänkningarna. Under sina 12 år vid makten sänkte S aldrig skatten för pensionärerna, varför skulle de börja med det i framtiden?.
Det är växande företag och fler jobb som ökar pensionerna i Sverige – endast Alliansen för en sådan politik. Vi är också tydliga med att vi vill fortsätta stärka pensionärernas ekonomiska situation med fokus på dem med lägst inkomst.
Lars-Arne Staxäng (M).
Riksdagsledamot i Socialförsäkringsutskottet och Pensionsgruppen.
