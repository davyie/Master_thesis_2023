Jag har varit tyst - men näthatet tar aldrig slut.
Jag har hållit tyst för att jag inte vill bidra till polariseringen. Jag tror verkligen på dialog och har gjort en stor mängd försök att nå fram till dem jag nu kommer att berätta om. Samtal är en mycket central del av arbetet i den ideella föreningen #jagärhär som arbetar för demokrati och mänskliga rättigheter och som jag företräder.
Men jag berättar detta för att jag vill att fler ska förstå hur debatten styrs genom att man smutskastar och tröttar ut människor tills de inte längre orkar delta.
Ni som undrar vad det är som har hänt. Vad näthat är. Låt mig berätta om de senaste dygnen. Det är så här dessa händelser dyker upp i mitt flöde.
Det börjar med ett inlägg på Joakim Lamottes sida om gruppen #jagärhär. Strax innan har Katerina Janouch skrivit samma sak. Janouch visar det sig har fått sin information ifrån före detta Avpixlat, en främlingsfientlig sajt som bytt namn till Samhällsnytt.
Fem minuter efter Lamottes inlägg kommer det första hatbrevet i inkorgen. De fortsätter att komma med jämna mellanrum, det är män som skriver blandat hotfullt, hatiskt och otrevligt om att jag ska hålla tyst och att jag är äcklig.
Snart därefter kommer det första meddelandet på pm om att jag är sjuk och dum i huvet. Sedan skriver man om gruppen på sajten Gangrape Sweden. Där ligger redan förtal och gamla uthängningar med medlemmars namn, telefonnummer, personnummer och adress som lett till fysiska hatbrev och klistermärken med rasistiskt hat mot rasifierade och homofobiskt mot homosexuella medlemmar.
Därefter hängs vi ut på Granskning Sverige, som även vid flertal tillfällen ringt upp medlemmar och varit hotfulla. Därefter når det Flashback. Och Nyheter Idag. Sedan dyker vi upp i alla Stå upp för-grupperna. Och alla vi som älskar SD-grupperna. Och i gruppen som vill se Jimmie Åkesson som julvärd. Därefter hängs jag ut på Ann Heberleins sida. Efter det är det dags för Fabian Fjälling, Nina Drakfors, Ingrid Carlqvist och Jan Sjunnesson att dela och säga sitt. På natten ringer det från anonymt nummer. Klockan 3 och halv 4.
Saken är att vi är 75000 medlemmar i gruppen #jagärhär. Och man försöker smutskasta alladessa medlemmar och ifrågasätta våra intentioner för det stöd som personer från gruppen visat en brottsdömd i ett privat inlägg.
De har betett sig mycket olämpligt och vi ser allvarligt på händelsen då det är precis den här typen av ifrågasättande av brottsoffer som vi arbetar mot, men det är inte något vi vetat om eller stått bakom och därför inte heller kunnat förhindra. Vi utesluter medlemmarna ur gruppen och skriver ett inlägg om det i gruppen samma dag och skickar även texten till både Lamotte och Janouch. Dagen efter kommer en ny ”artikel” av Katerina Janouch med samma anklagelse.
Någon försöker hacka in på min profil på facebook. Personen försöker byta mitt lösenord fler än 15 gånger. Fredagskvällen ägnar jag åt att rensa i min privata och föreningens inkorg. Det är någon som har använt adressen för att prenumerera på hundratals nyhetsbrev. Mitt emellan alla dessa brev dyker ytterligare flera hatbrev upp.
Detta har pågått sedan nästan ett år tillbaka och i flera omgångar. Och om jag ska vara ärlig så har jag inte velat berätta om det här tidigare kanske allra främst för att jag inte vill att andra ska bli skrämda och sluta stötta andra som utsätts för hot, förtal och falska nyheter. Sluta vilja arbeta mot hatet, för att slippa ha det som jag har det. Slippa bli en av dem som blir hatad.
För det tröttar ut människor. Ingen orkar leva i detta. Det kan aldrig vara värt det för att få säga sin åsikt på facebook.
Kan det verkligen vara det som är syftet? Det är så svårt att tänka sig eftersom alla dessa personer och grupper pratar så varmt och ofta om yttrandefrihet.
Som väl är finns #jagärhär. Det gör att vi orkar. Stort tack alla i och utanför gruppen som engagerar sig för ett bättre samhällsklimat!.
Mina Dennert, journalist och grundare av nätverket #jagärhär.
Fotnot: Inlägget har tidigare publicerats på skribentens facebook-sida.
Häng med i debatten och kommentera artikeln – följ  Debatt på Facebook.
