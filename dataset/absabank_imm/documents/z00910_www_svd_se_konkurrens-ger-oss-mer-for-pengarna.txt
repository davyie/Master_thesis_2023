Konkurrens ger oss mer för pengarna.
Det är glädjande att Seko instämmer i att underhållet av järnvägen har varit eftersatt under decennier (Brännpunkt 12/5). Mot bakgrund av detta har regeringen sedan 2007 kontinuerligt ökat resurserna för drift- och underhåll. Nu senast för år 2012–2013 då järnvägen fått 3,6 extra miljarder för att förbättra drift och underhåll, reinvesteringar och trimningsåtgärder. Alliansen har gjort en historisk infrastruktursatsning på 500 miljarder i den nationella planen för 2010–2021. Regeringens satsningar på järnvägen är en konsekvens av att tidigare S-regeringar inte tagit hand om vår gemensamma tillgång, järnvägsinfrastrukturen.
Det här är en argumenterande text med syfte att påverka. Åsikterna som uttrycks är skribentens egna.
Med resurser till drift och underhåll som är 80 procent högre jämfört med tidigare socialdemokratisk plan kommer vi att märka skillnad. Verksamheterna har även effektiviserats och kunskapsläget förbättrats. För att fortsätta den positiva utvecklingen med ökande gods- och persontrafik på järnvägen krävs det kvalitetsförbättring. I höst kommer en ny infrastrukturproposition som kommer att utgå från den nationella planen och Trafikverkets kapacitetsutredning.
Den tidigare S-regeringen påbörjade konkurrensutsättningen av drift och underhåll av järnvägen. Detta innebär att Trafikverket (före detta Banverket) har gått från att vara utförare till att bli en allt mer effektiv och kompetent beställare av underhållsåtgärder. I dag har Trafikverket många pågående drift- och underhållskontrakt med flera företag som totalt sysselsätter cirka 5000 personer. En statlig utredning visar att konkurrensutsättningen av järnvägens drift och underhåll minskat kostnaderna med 25 procent, försiktigt räknat, med bibehållen säkerhets- och kvalitetsnivå. Detta ger oss mer järnväg för pengarna.
Seko borde veta att det kapitaltillskott som tidigare S-regering tillfört kräver ett marknadsmässigt avkastningskrav på SJ. Naturligtvis kan vi inte ha ett SJ utan krav som slår ut andra tågoperatörer.
Det är också Trafikverket som ansvarar för den samlade planeringen av trafik på spåren samt underhållet av järnvägsnätet. Alla företag som blivit godkända av Transportstyrelsen har rätt att hos Trafikverket ansöka om att få bedriva trafik på järnvägsinfrastrukturen. Det är Trafikverket som ger tiderna (tåglägen) och skulle operatörerna själva orsaka avvikelser från dessa är operatörerna skyldiga att betala en kvalitetsavgift.
Konkurrensutsättningen har genererat fler tågoperatörer och fler utförare av drift och underhåll. En återreglering skulle innebära ökade kostnader och riskera många jobb. Men främst är det ett hot mot förutsättningarna för vår framtida infrastruktur. Tack vare alliansen investeras enormt mycket mer i vår gemensamma infrastruktur än någonsin tidigare. Utan monopolet får vi nu mer järnväg för pengarna.
Skräddarsydda kurser i ämnen som intresserar och engagerar både kropp och själ.
JAN-EVERT RÅDHSTRÖM (M).
vice ordförande i Riksdagens trafikutskott.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
