Skånekommuner: Regeringen överger oss.
När Stefan Löfven under den största flyktingkrisen på decennier duckar för frågor som införande av gränskontroller och tillfälliga uppehållstillstånd blir vi allvarligt bekymrade, skriver sju moderata kommunstyrelseordförande i Skåne.
Vi kan bara tolka Löfvens och regeringens agerande som att de överger kommuner och myndigheter.
Det här är en argumenterande text med syfte att påverka. Åsikterna som uttrycks är skribentens egna.
Just nu pågår den största flyktingkrisen sedan andra världskriget. Givetvis ska Sverige liksom andra länder ta ansvar och bidra för att hjälpa människor i nöd. Samtidigt måste hjälpen ske på ett sätt som är ansvarsfullt, kontrollerbart och hållbart över tid. De ideella krafterna gör redan i dag en fantastisk insats i detta arbete och myndigheterna gör så gott de kan. Frågan är bara vad regeringen gör och var det politiska ledarskapet finns?.
Dagligen rapporterar medierna om flyktingkrisen och antalet flyktingar som strömmar in i landet. Dagligen intervjuas polis och personal från Migrationsverket om situationen. Dagligen rapporterar medierna om kommuner som vädjar om hjälp då de har en omöjlig uppgift i att klara boende, bemanning eller skola. Från riksplanet är det däremot tyst, väldigt tyst.
**På en presskonferens **pratar statsministern om att man måste förbereda tält för att klara boendesituationen. Det visar sig att det finns tält innehållande platser som motsvarar antalet flyktingar som kommer till Sverige under en dag! Vilken verklighet lever Stefan Löfven i?.
Migrationsverkets prognoser visar att flyktingströmmarna kommer fortsätta och till och med öka under de kommande 18 månaderna. När Stefan Löfven i detta läge duckar för frågor som handlar om införande av gränskontroller och tillfälliga uppehållstillstånd och hänvisar till att polis och Migrationsverket ska besluta i dessa frågor blir vi allvarligt bekymrade. Vi kan bara tolka Löfvens och regeringens agerande som att de överger kommuner och myndigheter. Att skicka ut en klämkäck broschyr med rubriken "Bättre mottagande och snabbare etablering" och med budskapet "Tillsammans klarar vi utmaningen" till kommunerna uppfattar vi i detta läge bara som ett hån.
När en kommun signalerar att de inte klarar antalet nyanlända barn i skolan svarar en minister iskallt: "Då får ni bygga ut!" Ministern verkar ha missat att det råder stor lärarbrist i landet. I detta läge handlar det inte om tegelstenar och plankor. Enligt polisen har sedan den 1 september 40 000 personer sökt asyl i Sverige och lika många antas kunna finnas i landet som inte sökt asyl. Polisen ser nu risk för ökad brottslighet. Enligt Trelleborg har endast 200 av de 1 500 ensamkommande som kommit till kommunen de senaste två veckorna registrerats.
Skräddarsydda kurser i ämnen som intresserar och engagerar både kropp och själ.
**I detta läge påstår **Stefan Löfven att man har kontroll på asylmottagningen. Vi frågar oss om polisen klarar av att upprätthålla sin ordinarie polisiära verksamhet? Just nu verkar det som om den absolut största delen av resurserna läggs på att hantera flyktingmottagningen. Hur länge kan vi ha det så? Hur påverkas samhället i övrigt? Var är det politiska ledarskapet när det behövs som mest? Det är uppenbart att Löfven varken har den vilja eller den förmåga som behövs. Vi välkomnar att Alliansen nu bjuder in regeringen till samtal. Så upp till bevis. Det är hög tid att ställa krav på regeringen – krav som måste leda till konkreta åtgärder och praktisk handling. Det är dags för rikspolitiken att ta sitt ansvar. Verkligheten är här och nu.
Carina Wutzler (M).
kommunstyrelseordförande i Vellinge.
Christian Sonesson (M).
kommunstyrelseordförande i Staffanstorp.
Carina Zachau (M).
kommunstyrelseordförande i Örkelljunga.
**Anders Berngarn (M) **.
kommunstyrelseordförande i Lomma.
**Pia Almström (M) **.
kommunstyrelseordförande i Kävlinge.
**Stefan Lundgren (M) **.
kommunstyrelseordförande i Sjöbo.
**Linda Allanson Wester (M) **.
kommunstyrelseordförande i Svedala.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
