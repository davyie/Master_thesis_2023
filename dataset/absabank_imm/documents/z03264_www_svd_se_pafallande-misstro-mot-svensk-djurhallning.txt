Påfallande misstro mot svensk djurhållning.
Utveckling är nödvändigt om vi vill ha kvar en livsmedelsproduktion i Sverige. Alternativet är att vi får importera en större andel av vår mat och det vore definitivt inte någon vinst för djurskyddet, skriver Leif Denneberg och Håkan Henrikson från Jordbruksverket i en replik till konsument- och djurrättsorganisationer.
Leif Denneberg.
Vår hantering av frågan om avvänjning av smågris har väckt mycket känslor. Dessvärre är den bild som ofta har målats upp i olika medier fylld av felaktigheter och påståenden vars syfte verkar vara att vilseleda och skapa opinion. Detta är varken ansvarsfullt eller konstruktivt och vi anser att djurskyddsfrågorna förtjänar avsevärt större saklighet.
Det här är en argumenterande text med syfte att påverka. Åsikterna som uttrycks är skribentens egna.
I Jordbruksverkets uppdrag ingår att hantera flera mål samtidigt, vi ska se till så att vi har ett gott djurskydd och god djurhälsa i Sverige med en fortsatt låg antibiotikaanvändning inom svensk djurhållning. Det ligger i hela samhällets intresse vilket inkluderar såväl medborgarna i Sverige som den svenska köttbranschen. Vårt uppdrag är också att verka för en ökad och konkurrenskraftig livsmedelsproduktion vilket även det ligger i hela samhällets intresse och i linje med den svenska livsmedelsstrategin som riksdagen har ställt sig bakom. Med den ändring vi nu gjort i våra föreskrifter bibehåller eller förbättrar vi djurskyddet och djurhälsan inom svensk grisuppfödning samtidigt som konkurrenskraften stärks för grisuppfödarna.
Vi delar inte den bild som målas upp i artikeln och vi har inte ignorerat remissinstansernas svar eller den kritik som riktats mot förslaget. Vi har däremot inte sett att det i remissvaren framkommit någon ny fakta som vi inte redan känt till. Vi är medvetna om den tidigare forskning som gjorts inom området och att avvänjningen är en känslig period för smågrisar. Det är därför vi ställer strängare djurskydds- och djurhälsokrav på de besättningar som vill tillämpa en tidigare avvänjning jämfört med övriga, dessa måste uppfylla elva särskilda villkor.
Den studie som vi grundar de nya reglerna på visade att detta var möjligt utan negativa konsekvenser för djurvälfärden. Studien är unik eftersom den till skillnad från många andra studier på detta område faktiskt har undersökt avvänjning i svenska grisbesättningar under förhållanden liknande de som nu krävs enligt föreskriften. Oberoende experter vid Sveriges lantbruksuniversitet och Statens veterinärmedicinska anstalt har också utvärderat studien.
Vi är däremot bekymrade över den förändringsrädsla och misstro som präglar djurskyddsområdet. Representanter för konsument- och djurskyddsorganisationer visar gång på gång att deras tilltro i djurskyddsfrågor endast ligger i hur lagstiftningen utformas och aldrig i det djurskyddsarbete som våra svenska djurhållare och djurhälsopersonal dagligen bedriver i svenska stallar. Med tanke på den särställning vi i Sverige har på djurskyddsområdet jämfört med andra länder så är denna misstro mot svensk djurhållning och svenskt djurskydd anmärkningsvärd.
Vi har inte för avsikt att sänka vårt goda djurskydd, varken i teorin eller i praktiken. Vi har däremot till uppdrag att våga utveckla både vår svenska djurskyddslagstiftning och vår svenska djurhållning. Utveckling är också nödvändigt om vi vill ha kvar en livsmedelsproduktion i Sverige. Alternativet är att vi får importera en större andel av vår mat och det vore definitivt inte någon vinst för djurskyddet. Att behålla vår svenska livsmedelsproduktion är en vinst för både djuren och konsumenterna.
Skräddarsydda kurser i ämnen som intresserar och engagerar både kropp och själ.
Leif Denneberggeneraldirektör Jordbruksverket.
Håkan Henriksondivisionsdirektör Jordbruksverket.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
