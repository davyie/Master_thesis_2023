EU:s migrationspolitik måste vara solidarisk.
För mig har EU alltid varit en värdegemenskap. Det borde vi vara stolta över, men det är vi sällan. Vi har de bästa villkoren för asylsökande i världen. Vi kommer aldrig att avvisa människor som söker skydd hos oss. Det är inskrivet i våra lagar och fördrag, men kanske inte i våra hjärtan.
Migration handlar om människor som du och jag, men som inte haft turen att födas i en av världens rikaste och mest stabila regioner. Det är människor som tvingats fly från kriget i Syrien, ISIS terror i Libyen och diktaturen i Eritrea.
Det som oroar mig är den ovilja och rädsla som riktas mot många hjälpsökande. Att sätta eld på flyktingläger, knuffa ut båtar från pirer, utsätta asylsökande för våld eller blunda för dessa fattiga och utsatta medmänniskor, det är inte EU.
Det som oroar mig är politiker från vänster till höger som ägnar sig åt meningslös populism. Att sprida hat som strider mot ambitionen med Schengenområdet och avskaffandet av de inre gränserna, det är inte EU.
EU är pensionärerna i Calais som spelar musik för migranterna och hjälper dem att ringa hem. EU är studenterna i Siegen som öppnar sitt campus för asylsökande. EU är bagaren på Kos som delar ut bröd till flyktingar. Det är detta EU jag vill leva i.
Självklart finns inga enkla lösningar på migrationens utmaningar. Vi kan inte öppna gränserna. Inget EU-land kan på egen hand hantera migrationen. Vi behöver en stark europeisk strategi – nu.
Därför har EU-kommissionen lagt fram förslag till en gemensam asyl- och flyktingpolitik. Vi har tredubblat vår närvaro i Medelhavet. Vi räddar liv och griper människosmugglare. Vi samarbetar med ursprungs- och transitländer för att öppna kanaler för laglig invandring. Vårt förslag omfattar också omplacering av 40 000 asylsökanden till andra EU-länder, för att avlasta Italien och Grekland. Men medlemsländerna accepterade bara 32 000. Vi vill gå längre och inrätta en permanent mekanism som utlöses automatiskt i nödsituationer. Med gemensamma yttre gränser, kan vi inte lämna medlemsländerna i främsta linjen i sticket. Vi måste visa solidaritet i vår migrationspolitik.
Vi har redan fått stöd för vissa förslag. Nu måste de 28 medlemsländerna, inte minst de som varit tveksamma, snabbt ta ställning till resterande förslag. Vi behöver inga fler extrainsatta toppmöten. Efter sommarens dramatiska händelser måste vi snarast genomföra den gemensamma europeiska asyl- och flyktingpolitiken.
Kommissionen föreslog redan för nio år sedan en gemensam EU-förteckning över säkra ursprungsländer för att påskynda asylförfaranden för vissa nationaliteter, men det avvisades. Det är orimligt att länder på västra Balkan ansöker om EU-medlemskap, samtidigt som deras medborgare söker asyl i EU. Kommissionen kommer att lägga fram en gemensam förteckning över säkra ursprungsländer.
Vad vi behöver, som vi tyvärr saknas, är det gemensamma modet att fullfölja våra åtaganden – även om det är svårt och impopulärt.
Många skyller problemen på andra för att vinna röster. Men det löser inga problem.
Europa misslyckas om rädslan får styra. Europa misslyckas om egot får styra. Europa lyckas om vi samarbetar på ett pragmatiskt och effektivt sätt.
Jag tror att EU:s medlemsländer och länder utanför unionen tillsammans kan klara kommande utmaningar.
Historien visar att Europa är en uthållig kontinent och att vi står enande mot krafter som vill splittra. Detta bör ge oss mod inför de kommande veckorna och månaderna.
Jean-Claude Juncker.
Fotnot: En längre version av texten har tidigare varit publicerad i Le Figaro.
FAKTA.
REN.
N.
Streck i debatten.
Det här kommentarsfältet har vi stängt. Tyvärr kan man inte läsa tidigare gjorda inlägg, en teknisk brist vi är medvetna om. /Debattredaktionen.
