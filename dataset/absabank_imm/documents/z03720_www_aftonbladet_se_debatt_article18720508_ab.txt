1 maj får inte tas  över av rasisterna.
I upp- och nedvända världen uppmanar polisen allmänheten att låta bli att komma till centrala Jönköping för att man beviljat nazister demonstrationstillstånd på 1:a maj – en uppmaning som utmanar hela det samhälle som arbetarrörelsen och alla vi byggde tillsammans.
För bara några dagar sedan demonstrerade Svenska Motståndsrörelsen (utan tillstånd) öppet i Stockholm, för drygt en månad sedan attackerades feminister av nazister i Malmö, i december attackerades en fredlig manifestation i Kärrtorp av nazister.
Och nu ska nazister demonstrera med polisens goda minne på 1:a maj i Jönköping.
Varför tillämpar inte polisen Paragraf 25, andra kapitlet i ordningslagen? Det säger: ”Polismyndigheten får förbjuda att det hålls en allmän sammankomst, om det vid en tidigare sammankomst av samma slag uppkommit svårare oordning vid själva sammankomsten eller, som en direkt följd av den, i dess omedelbara omgivning eller om sammankomsten visat sig ha medfört avsevärd fara för de närvarande eller allvarlig störning av trafiken.”.
Är minnet så kort? Mina föräldrar flydde som tonåringar från 30-talets Europa, de klarade sig, men alla kvarvarande familjemedlemmar mördades under nazisternas förföljelser.
Att idag höra och se mönster som påminner oss om den tiden – vår kontinents mörkaste tid – borde vara en väckarklocka för alla.
Det är förstås ingen slump att nazisterna försöker ta över den internationella arbetarrörelsens och gränsöverskridande solidaritetens dag, de värden som nazisterna avskyr allra mest.
På första maj brukar jag själv demonstrera sida vid sida med människor som kommit till Sverige, politiska flyktingar från Iran, Chile, Kurdistan, Colombia, Palestina och Somalia.
Vill vi leva i ett samhälle där vi som inte passar in i nazisternas världsbild ska förvägras våra medborgerliga rättigheter och gömma oss av rädsla för rasistiskt våld?.
Det vi nu ser i Sverige är en normalisering av organiserad rasism, där öppet nazistiska organisationer flyttar fram sina positioner i kölvattnet av Sverigedemokraternas intåg i riksdagen. Och det är en utveckling vi ser över hela Europa – vi riskerar att hamna i en situation där ett fascistiskt block med partier som Sverigedemokraterna, Sannfinländerna, Front National och Jobbik får ett avgörande inflytande i Europaparlamentet.
Men allt är inte mörker. Samtidigt som rasisterna flyttar fram sina positioner ser vi hur en ny kreativ antirasistisk rörelse växer fram. Vanliga medborgare visar sin avsky mot rasism och nazism på gator och torg och sociala medier svämmar över av initiativ från brandmän, undersköterskor och konstnärer mot rasism.
Nu behöver vi samla all den energi som finns i samhället och med fredliga medel visa att det är orimligt att en nazistisk organisation får tillåtelse att lägga beslag på en dag som står för internationalism och alla människors lika värde.
I Ungern, Frankrike, Finland, Sverige, Kärrtorp, Bagarmossen, Jönköping och överallt där nazister försöker etablera sig kan och bör man göra en polisanmälan för hets mot folkgrupp när nazister och rasister manifesterar sig. Vi bör också överklaga myndigheters rättsvidriga beslut att ge dem demonstrationstillstånd. Och glöm inte att gå och rösta i EU-valet mot fascism, rasism och främlingsfientlighet.
Stoppa rasisterna och fascisterna! I Riksdagen, i EU-parlamentet och på våra gator och torg.
Dror Feiler (V).
FAKTA.
REN.
