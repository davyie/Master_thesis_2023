Var tredje dag är det någon som drunknar.
Ungefär 30 procent. Så mycket mer alkohol dricker vi i Sverige under sommaren jämfört med resten av året. Under sommaren dricker vi också alkohol oftare och vi dricker mer på vardagarna. Samtidigt är sommaren, av naturliga skäl, den period på året som vi spenderar mest tid i, på och vid vatten.
Många uppskattar säkert kombinationen av sol, semester, vatten, båt och alkohol men tyvärr är det en riskabel kombination. Förra året omkom 122 personer genom drunkning i Sverige. 75 av dem, alltså mer än hälften, omkom under sommarmånaderna juni, juli och augusti.
2014 var drunkningssiffrorna ännu högre; hela 137 personer omkom totalt under året, varar 82 av dem omkom under sommarmånaderna. Det är det högsta antalet drunknade i Sverige sedan 2002.
Och i år ser det hittills ännu dystrare ut. Från januari till maj har hela 45 människor drunknat i Sverige. Det kan jämföras med 23 personer under samma period 2015 och 30 personer under samma tidsperiod 2014.
Bakom dödsfallen finns allt för ofta alkohol inblandat. Hälften av de som drunknar har alkohol i blodet och hela sju av tio av de som omkommer i samband med fritidsbåtsolyckor har alkohol i kroppen.
Vi vill därför, nu när sommaren äntligen är här, uppmana människor att reflektera över kombinationen sol, alkohol och vatten.
Vi vill också uppmana människor att ta till sig tre enkla tips:.
Undvik alkohol på sjön och i samband med bad.
Kombinationen sol, alkohol och vatten är farlig och en stor anledning till de höga drunkningssiffrorna. Med alkohol i kroppen får man sämre koordination, reaktionsförmåga och omdöme. Alkohol ger också en ökad känsla av värme och i många drunkningsolyckor är nedkylning en bidragande orsak. Många drunkningsolyckor hade helt enkelt kunnat undvikas om alkohol inte varit inblandad.
Håll uppsikt och var uppmärksam.
Oavsett om du är erfaren eller oerfaren till havs är det viktigt att hålla uppsikt. Enligt försäkringsbolagen inträffar de flesta grundstötningarna inom två sjömil från hemmahamnen. Fler seglare och ägare av beboeliga motorbåtar omkommer i hamn än under färd. Oftast har de druckit alkohol. Likaså är det viktigt att vara uppmärksam när man badar. Särskilt viktigt är det att hålla uppsikt över barn, till exempel på badplatser. Drunkning är den vanligaste dödsolyckan bland barn i ålder ett till sex år.
Att använda flytväst är a och o.
Sitter du i en båt, använd flytväst. Att bära flytväst är en enkel men viktig säkerhetsåtgärd. En analys som genomfördes av Transportstyrelsen och Svenska Livräddningssällskapet visar att sex av tio av de som omkom genom drunkning i båtolyckor 2013-2015 och inte hade flytväst hade kunnat överleva om de burit en. Enligt Svenska Livräddningssällskapets attitydundersökningar är äldre män den grupp som är mest negativt inställd till flytväst. Runt 85 procent av de som omkommer i drunkningsolyckor är män och sju av tio är över 50 år.
I dag drunknar en människa var tredje dag i Sverige och sommarmånaderna är de månaderna då flest drunkningsolyckor sker. Så skulle det inte behöva vara.
Att avstå från att dricka alkohol, att vara vaksam och att använda flytväst är tre enkla men viktiga tips som vi vill att fler tar till sig av. Det skulle bidra till att minska antalet olyckor och till en säkrare och skönare sommar på, i och vid vatten.
Karin Brand.
Juan-Pablo Roa.
Häng med i debatten och kommentera artikeln – följ  Debatt på Facebook.
FAKTA.
RERNA.
N.
