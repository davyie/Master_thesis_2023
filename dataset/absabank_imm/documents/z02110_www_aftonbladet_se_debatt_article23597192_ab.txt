Arbetsförmedlingen funkar inte - lägg ner.
I den färska budgetpropositionen för 2017 kan man läsa löftet att ”Arbetsmarknadspolitiken ska bidra till en förbättrad matchning mellan dem som söker arbete och dem som söker arbetskraft.”.
Det är ljuv musik för mig som företagare. Jag letar nämligen med ljus och lykta efter 10 000 unga personer att anställa de närmsta tre åren. Men både arbetsgivare och jobbsökande vittnar om Arbetsförmedlingens oförmåga att leva upp till sitt namn.
Därför tvingas Lärarförmedlarna, som jag grundat, att denna vecka lansera en omfattande rekryteringkampanj riktad mot unga arbetsökande, bland annat i Stockholms tunnelbana. Tyvärr väljer regeringen att ösa pengar över Arbetsförmedlingen, bara i år beräknas myndigheten kosta svindlande 78 miljarder kronor. En undersökning av Svenskt Näringsliv från i våras avslöjar samtidigt att endast 45 procent av företagen använder Arbetsförmedlingen som rekryteringsväg. Den lägsta andelen någonsin. Enkäten visar att vi företagare är allt mer missnöjda med myndigheten.
Lärarförmedlarna är Sveriges största vikarieförmedling för skola och förskola. Många av våra anställda är under 25 år och har inte universitetsutbildning. Min erfarenhet efter mer än 15 år i branschen är att unga människor har en fantastisk utvecklingspotential om man tror på dem, sätter upp tydliga mål och formulerar förväntningar.
Därför har vi investerat i, och utvecklat innovativa metoder för modern arbetsledning utifrån kognitiv forskning där smart teknik är redskapet. Genom att coacha och utvärdera våra anställda får vi både nöjda kunder och unga som bygger självförtroende på arbetsmarknaden.
Nyligen presenterade Arbetsförmedlingen en rapport om framtidsutsikterna för 200 yrken. Bristen på lärare stiger till nya rekordnivåer. Varje dag löser mitt företag flera hundra nya vikarieuppdrag runt om i landet och efterfrågan bara ökar.
Självklart ska våra vikarier inte ersätta de ordinarie lärarna. Vikarierna botar inte, men mildrar konsekvenserna. Dessutom är det många vikarier som  blir nyfikna och får upp ögonen för läraryrket.
Det är nedslående att regeringen även i kommande budget lägger pengar på bidragsjobb till unga via Arbetsförmedlingen. Statsminister Löfvén lovade i valrörelsen över 30 000 traineeplatser för arbetslösa mellan 20-24 år. Nu ser vi resultatet.
Dagens Industri konstaterar att i 33 kommuner har ynka 125 nya jobb skapats. I övriga 257 kommuner har inte en enda arbetslös ung person fått ett traineejobb. Det kan ifrågasättas om bidragsjobb överhuvudtaget är meriterade för en ung person att ha på sitt CV. Erfarenheter som lärarvikarie, eller till exempel från McDonald’s som är Sveriges största arbetsgivare för unga, är mer värdefulla inträdesbiljetter till arbetslivet än skattedopade arbetsmarknadsåtgärder.
Regeringens mål är att Sverige ska ha EU:s lägsta arbetslöshet till 2020. Då krävs smartare och snabbare matchning på arbetsmarknaden. Arbetsförmedlingen ska förmedla jobb men administrerar mest arbetslöshet.
Bristen på innovation och anpassning till det digitaliserade samhället har gjort myndigheten till en dyr och ineffektiv koloss. Det är knappast förvånande att myndigheten har lägst förtroende av alla myndigheter.
I en undersökning som Sifo presenterade i somras får Arbetsförmedlingen alarmerande -22 i ett anseendeindex, genomsnittet för svenska myndigheter ligger på +29.
Det är uppenbart att Arbetsförmedlingen i sin nuvarande form måste avvecklas och konkurrensutsättas. Det finns minst 10 000 skäl för det.
Patricia Olby Kimondo, vd Lärarförmedlarna.
Häng med i debatten och kommentera artikeln – följ  Debatt på Facebook.
FAKTA.
REN.
N.
