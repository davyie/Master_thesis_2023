Sverige behöver en bredd av utbildningar.
I ett förslag från Svenskt Näringsliv så föreslås att studiebidraget ska sänkas till förmån för lån åt de studenter som väljer att studera humaniora eller konststudier på landets högskolor och universitet. Förslaget är djupt olyckligt och förvånansvärt för att komma från en organisation som snarare borde stödja en mer välutbildad befolkning och ett mer konkurrenskraftigt och modernt samhälle. Det skriver företrädare för Socialdemokraterna.
Svenskt Näringsliv tar som exempel upp att en ingenjör lättare får jobb än en filosof. Så är det. Men det är också så att en läkare lättare får jobb än en statsvetare och en förskollärare etablerar sig snabbare än en biolog. Och lärare har olika lätt att etablera sig beroende på hur elevkullarna ser ur när de tar examen.
Det här är en argumenterande text med syfte att påverka. Åsikterna som uttrycks är skribentens egna.
Ska vi ha ett studiemedelssystem som tar hänsyn till alla dessa skillnader? Ska lärarnas studiebidrag fluktuera med elevkullarnas storlek? Nej, studiemedelsystemet är helt enkelt inte rätt instrument för att styra vad studenter ska läsa, och är inte heller till för det.
Att motivera en sänkning av studiebidraget för att signalera hur svår arbetsmarknaden är efter examen är också att nedvärdera studentens egen förmåga. Den stora majoriteten studenter som väljer att läsa utbildningar med en tuff arbetsmarknad är väl medvetna om detta då de påbörjar utbildningen och har vägt in det i sitt studieval. Ett sänkt studiebidrag kommer inte förstärka denna insikt hos studenterna utan skulle endast försämra privatekonomin för den enskilde studenten.
- - -.
Alla utbildningar som ges i Sverige ska hålla hög kvalitet och vara relevanta men att påstå att historiker, språkvetare eller skådespelare inte behövs i ett modernt samhälle baserat på längden från examen till första anställningen är att nedvärdera dessa utbildningar. Det är ett omodernt synsätt. Det är till stor del i mötet mellan olika discipliner som nya idéer uppstår och lösningar finns.
Att motverka klimatkrisen kommer med stor sannolikhet inte åstadkommas med endast tekniska lösningar utan kräver också politiska beslut och en förändrad livsstil. Det kräver således en samverkan mellan naturvetare, teknologer, samhällsvetares och humanister. Och det är bara ett exempel.
Skräddarsydda kurser i ämnen som intresserar och engagerar både kropp och själ.
En betydligt modernare och mer konstruktiv inställning till de humanistiska ämnena från politikens håll vore att öka resurserna till utbildningarna så att god studievägledning och mer praktik är möjlig. Humanisternas största problem är nämligen inte att det inte finns jobb som passar – problemet är att de ofta inte vet hur de ska närma sig arbetsmarknaden.
Inför valet 2010 lade Socialdemokraterna förslag om att höja kvaliteten inom just humaniora samt samhällsvetenskap, eftersom antalet lärarledda timmar inom dessa områden är så låg att kvaliteten har blivit lidande. Socialdemokraterna föreslog också att lärosätena skulle ges resurser för att utveckla arbetsmarknadskopplingen och ge studenter möjlighet till praktik inom ramen för sin högskoleutbildning. Det skulle underlätta etableringen i arbetslivet.
Att kontinuerligt ställa höga krav på våra utbildningar är för oss självklart men att välja ut vilka utbildningar som är viktiga för framtiden tror vi inte är en uppgift för politiker. Det är en uppgift som bör ligga på lärosätena tillsammans med studenterna.
MIKAEL DAMBERG (S).
utbildningspolitisk talesperson.
LOUISE MALMSTRÖM (S).
riksdagsledamot och ledamot i utbildningsutskottet.
MAGNUS NILSSON (S).
ordförande Socialdemokratiska studentförbundet.
CHRISTOFFER IVARSSON.
ordförande DIK student samt grundare Projekt Athena.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
