Överklagande av betyg – en fin men ohållbar tanke.
Rättvisa betyg är jätteviktigt i skolan men det är bättre att uppnå dem med hjälp av den nya betygsskalan och kompetenta lärare snarare än "betygsrättegångar". Det skriver Stefan Caplan, gymnasielärare och riksdagsledamot för Moderaterna.
Den nya sexgradiga betygsskala som börjar gälla i höst möjliggör för lärare att sätta rättvisare betyg.Stefan Caplan.
Det här är en argumenterande text med syfte att påverka. Åsikterna som uttrycks är skribentens egna.
Elevers rätt till att överklaga betyg är en fråga som diskuterats mer frekvent den senaste tiden och som engagerar mig som gymnasielärare. En statlig utredning pekar på att ett sådant system bör införas och idén får stöd av bland andra S, C och KD. Det är en idé som låter bra i teorin men som är svår att genomföra i praktiken. Rättvisa betyg är givetvis jätteviktigt men läraren måste ha befogenhet att sätta det betyg denne finner rättvist, annars riskerar vi att hamna i ett "vi mot dom- tänk" som tar fokus från vad som är viktigt – nämligen bra utbildning för elever och passionerade lärare som känner en stolthet i att sätta ett rättvist betyg.
Hur skulle då ett överklagandesystem se ut i praktiken? Ska diskussioner i klassrummet sparas på hårddisk? Ska vi börja videoövervaka kemilaborationer och lektioner i idrott och hälsa? Skulle vi få interna rankinglistor med lärare som fått flest överklaganden mot sig?.
Det är oklart hur överklagandesystemet skulle komma att se ut i praktiken men klart är att det skulle leda till en massiv ökning av administrativa kostnader i skolan – pengar som jag anser kan användas bättre. Utgångspunkten måste vara att läraren är kapabel att sätta rätt betyg utifrån sin utbildning och i många fall långa erfarenhet av att undervisa och bedöma elever. Alla elever vill självklart ha så bra betyg som möjligt och detta ska ta sig uttryck under lektioner och examinationer, sedan måste vi lita på att läraren sätter rätt betyg. Lärare är dessutom redan enligt skollagen skyldiga att ändra felaktiga betyg.
Att ifrågasätta alla lärares kompetens genom införandet av ett överklagandesystem tror inte jag är rätt väg att gå.
Alliansregeringen genomför en rad skolreformer som sjösätts i höst. En av dem är den nya sexgradiga betygsskala som börjar gälla för alla som påbörjar utbildning i årskurs 8 eller första året i gymnasieskolan från och med i höst. Detta är en välkommen förändring som möjliggör för lärare att sätta rättvisare betyg och som också torde inspirera elever att prestera på toppen av sin förmåga för att nå nästa betyg. Varje prestation kommer i större utsträckning än tidigare att synas i betyget. En elev som med nuvarande betygssystem legat på VG+ och som kanske skulle överklagat sitt VG för att få MVG med ett överklagandesystem, kommer från och med i höst att kunna få sitt VG+ på pränt i form av betyget B som slutbetyg. Det som tidigare gav ett muntligt plus i kanten kommer från och med i höst att synas på betyget.
Skräddarsydda kurser i ämnen som intresserar och engagerar både kropp och själ.
Från dem som lyft idén om ett överklagandesystem i skolan hörs att rektorn inte ska vara "domare" då han eller hon kommer att döma i lärarens favör. Det här tycker jag är en obehaglig retorik som för tankarna till en rättssal, där läraren är den åtalade. Rättvisa betyg är jätteviktigt i skolan men det ska nås med hjälp av den nya betygsskalan och kompetenta lärare snarare än "betygsrättegångar".
STEFAN CAPLAN (M).
gymnasielärare och riksdagsledamot.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
