”Dags att ta hjälp av Lyxfällan, SD”.
Nyligen la Sverigedemokraterna sin vårbudget. Som många gånger tidigare riktades skarp kritik mot innehållet. I dag publicerade  en debattartikel av arbetsgivarorganisationen Almega där arbetsmarknadsekonomen Li Jansson föreslår att partiets räknenissar tar hjälp av tv-programmet Lyxfällans plånbokscoacher eftersom siffrorna bygger på "amatörkalkyler".
I kvällens "20 minuter" rök Sverigedemokraternas ekonomisk politiske talesperson Oscar Sjöstedt och Centerpartiets chefsekonom Martin Ådahl ihop om budgeten.
"Det är sådant strunt".
– Om man underfinansierar en budget med 90 miljarder så liknar det den grekiska finanspolitiken. Och då får man grekiska pensioner och grekisk välfärd. SD prioriterar bara sin egen ideologi, inte vanligt folk, sa Martin Ådahl.
Men enligt Oscar Sjöstedt ligger det ingenting i kritiken som riktats mot budgeten.
– Det är sådant strunt att jag inte vet var jag ska börja. Vi har lagt fyra heltäckande budgetar och har större finansiellt sparande än regeringen, sa han.
Denna argumentation gjorde Martin Ådahl frustrerad:.
– Om man berättar på sitt eget sätt så kan man ju få till vadsomhelst. Det är fel i tre led. De utgår från att man kan stoppa all invandring, och att alla deras jobb ska gå till svenskar och att invandrarna kostar jättemycket. De stämmer inte och de här siffrorna är tagna ur luften, det finns inget stöd för detta, sa han.
"De vänder sig till oroliga svenskar".
Oscar Sjöstedt vidhöll dock att utrikes födda i genomsnitt kostar 1,5 gånger mer i välfärdsutgifter än en infödd svensk.
– Det finns en grund att anta att det finns en överrepresentation av utrikesfödda när det gäller välfärdsutnyttjande. Det är tydligt. Och i många fall är det markant mycket mer än 1,5, sa han.
För att ge en motbild till detta tog Martin Ådahl upp exemplet Kanada som har stor invandring, både av arbetskraft och flyktingar och där många kommer i jobb direkt och bidrar till samhället.
– Det allvarligaste är att Sverigedemokraterna vänder sig till oroliga svenskar som tror att de ska få jobb med den här politiken, men de får bara strunt och trams, sa han.
