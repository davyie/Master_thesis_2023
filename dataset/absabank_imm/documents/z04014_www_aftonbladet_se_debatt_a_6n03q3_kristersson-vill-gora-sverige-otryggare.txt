Kristersson vill göra Sverige otryggare.
Ett starkare samhälle, ett tryggare Sverige, ett Sverige som fungerar för vanligt folk, det är vad vi Socialdemokrater vill.
Det här valet håller på att bli ett alldeles särskilt viktigt val. På riktigt utmanar moderaterna nu den grundläggande tryggheten på arbetsmarknaden samtidigt som de vill vrida välfärdspolitiken kraftigt till höger.
Sverige ska vara ett tryggt land att leva, bo och arbeta i, den tryggheten är nu under attack av Ulf Kristersson. Den svenska modellen står på spel.
Grundbeskedet från Ulf Kristersson är att de vill sänka skatten med 30 miljarder för de som har mest pengar. De vill dessutom sänka skatten på ett sådant sätt att det ökar den orättvisa skatteklyftan mellan löntagare och pensionärer. Och för att ha råd med skattesänkningarna så ska det sparas in på välfärden.
Det innebär försämrad skola, sjukvård och äldreomsorg för vanligt folk över hela Sverige. Sänkta skatter och försämrad välfärd, en dubbelstött mot vanligt arbetande folk och en kil in i idén om ett starkt samhällskontrakt där alla medborgare är med och bidrar.
Ovanpå det vill Kristersson höja matmomsen vilket blir ett slag i magen för många av Sveriges pensionärer som måste vända på varje slant. Tydligare än så kan inte högerpolitik beskrivas.
Dessutom vill Ulf Kristersson ge sig på arbetsrätten. Trots att både fack och arbetsgivare tycker att dagens ordning fungerar bra föreslår moderaterna att turordnings-reglerna i Las ska förändras, att det ska lagstiftas om låglönejobb och att strejkrätten ska inskränkas.
Detta drabbar särskilt de yrken där facket behövs för att förbättra löner och villkor. Till exempel poliser, sjuksköterskor och undersköterskor.
Sådan högerpolitik leder till ett otryggare Sverige med räddare människor. Det skapar en grogrund för misstro och splittring. Moderaternas politik är den direkta motsatsen till det starkare och tryggare Sverige vi vill bygga.
Sverige är ett fantastiskt land, men vi socialdemokrater är också medvetna om att det finns problem och utmaningar som behöver lösningar. Vårt alternativ är det starka samhället.
Vi behöver fortsätta investera i välfärden, vi behöver fortsätta anställa fler sjuksköterskor, poliser och lärare, vi behöver höja pensionerna och avskaffa den orättfärdiga pensionärsskatten. Vi vill värna den modell och det samhällskontrakt som gör Sverige till ett fantastiskt land.
Därför prioriterar vi investeringar i det gemensamma före moderata skattesänkningar. För ett starkare samhälle och ett tryggare Sverige, ett Sverige som fungerar för vanligt arbetande folk.
Lena Hallengren, äldreminister (S).
Häng med i debatten och kommentera artikeln – gilla  Debatt på Facebook.
