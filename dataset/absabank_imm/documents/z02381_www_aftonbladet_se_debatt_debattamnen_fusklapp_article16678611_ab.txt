Fusklappar vecka 17.
Upp i det blå.
I påskas övade det ryska flygvapnet anfall mot Sverige. Medan Nato skickade upp två plan för att speja så stod de svenska Jas-planen kvar på backen, trots att vi hade fått en förvarning. I vintras gick ÖB Sverker Göranson ut och sa att om vi blev attackerade skulle vår försvarsförmåga räcka till en vecka. Det har nu förtydligats: det måste vara vecka utan röda dagar. Och det vore fint om den lede fi stämde av mot försvarets semesterplanering.
Stupid girl.
Finns det något fånigare är tonårsbrudars hysteriska kärlek till sin idol? Absolut, massor. Till exempel: motorcyklar som låter jättehögt, ”det svenska modeundret”, partister på Twitter, folk som tror att de är smarta för att de gillar HBO-serier, sittningstider på krogar, flygplansmat, raseriet mot LCHF-kritiken, Rolling Stones, stadsjeepar och så vuxna människor som gör sig lustiga över tonårsbrudars hysteriska kärlek till sin idol.
Upp till kamp.
Att det blåser nya vindar genom arbetarrörelsen har de flesta insett. Men när först Socialdemokraterna i Norrköping meddelade att de ställt in sitt 1 maj-tåg till förmån för en konsert med Amy Diamond och Transport sedan strejkade under bara en lunch, blev den nya tiden övertydlig. Nåja, varken 1 maj-tåg eller långa strejker är några hörnstenar i arbetarrörelsen. Vi vet ju alla att det centrala är och förblir kärleken till Bruce Springsteen.
Rökridåer.
Stefan Hanna är ett centerpartistiskt kommunalråd från Uppsala, som i veckan lika oblygt som opåkallat lanserade sig själv som möjlig med-ordförande bredvid Annie Lööf. På hans idé-cv finns till exempel tjockisskatt, att bidragsfuskare ska kläs i hyenadräkt samt gerillavärnplikt. Stackars Annie, just som partiet hade lugnat ned sig! Visste vi inte bättre skulle vi tro att han var den bästa socialdemokratiska spinnen nånsin. Omar Mustafa who?.
Hört den förut?.
Sedan Sverigedemokraternas Lars Isovaara tog sin rycksäck och gav sig ut på en numera legendarisk helkväll – som fick Jimmie Åkesson att gå i taket – har det varit relativt lugnt i SD–leden. Men så avslöjade Expressen i veckan att Isovaaras ersättare Markus Wiechel tappat humöret i en Facebookchatt och kallat afrikaner i en gräslig Youtubefilm för ”satans jävla aphelveten”. Ännu en rasistskandal i SD, alltså. Who would have guessed?.
