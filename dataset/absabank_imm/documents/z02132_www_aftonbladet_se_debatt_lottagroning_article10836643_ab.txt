"Jag skulle vilja gå ur Myndighetssverige".
Kära Medborgare! Välj nu ett ämne och ge dig in i debatten. Den uppmaningen kan vi läsa på den statliga kommittén för EU-debatts hemsida som regering startat för att folk ute i buskarna ska debattera EU ”bättre”. Grundtanken är: att tänka fritt är stort, att tänka rätt är större. Vi, alltså folket, är ett stort problem eftersom vi tänker själva och inte anpassar oss i politikernas förankringsprocess.
Därför har denna propagandakommitté tillkommit. Ett litet antal tjänstemän har fått ett antal miljoner att spela med. Skickar du in en ansökan och har rätt frågeställning, då tillhör du de lyckligt lottade. Regeringen kan stolt mäta via antalet ansökningar att demokratin ändå fungerar. De som redan tycker rätt är också de som i huvudsak är ämnade för lekpengarna. Kommittén ”ska skapa ett debattforum där företrädare för organisationer, specifika grupper och allmänhet ska diskutera EU-frågor.” Det är förmodligen förankringstanken igen – vi som begriper lär oss argumenten och övertygar de okunniga.
Jag skulle vilja gå ur Myndighetssverige. Tänk om man via deklarationen åtminstone fick rätten att protestera mot onödiga myndigheter, kommittéer och byråkrati.
Lotta Gröning.
