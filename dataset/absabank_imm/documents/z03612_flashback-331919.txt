Begreppet flykting.
Det finns fortfarande folk som kalla majoriteten av flyktingarna för "oriktiga" flyktingar eller "snyftare".
Här är fakta:.
Konventionsflykting är den person som bedöms ha flytt av de skäl som finns angivna i 1951 års konvention angående flyktingars rättsliga ställning samt dess tilläggsprotokoll. Det är en person som flytt med anledning av fruktan för förföljelse på grund av sin ras, religion, nationalitet, tillhörighet till en viss samhällsgrupp eller politisk åskådning. För att en person skall kunna anses som konventionsflykting krävs dessutom att man befinner sig utanför sitt hemland. I 1951 års konvention anges också att stater inte får avvisa en person till länder där dennes liv eller frihet hotas på grund av de anledningar som nämns i definitionen ovan. Denna princip kallas "non-refoulementprincipen" och kan sägas vara den del i konventionen som Amnesty International utgår ifrån i dess arbete för flyktingar.
De facto flykting anses den person vara som inte uppfyller flyktingkonventionens kriterier, men som befinner sig i liknande omständigheter och som därför bör få skydd. Sverige har tidigare tillämpat denna definition för att kunna erbjuda skydd åt denna kategori flyktingar. Humanitära skäl utgjorde tidigare grund för uppehållstillstånd för personer där det inte fanns skäl att bevilja asyl, men där det på grund av den asylsökandes sjukdom eller situationen i hemlandet vore inhumant att återsända honom eller henne dit. Men enligt den nya utlänningslagen som träder i kraft den 1 januari 1997, har man istället valt begreppet övriga skyddsbehövande. Det är dock oklart huruvida ändringen innebär någon egentlig skillnad.
Krigsvägrare är den som övergett en krigsskådeplats eller som har flytt sitt hemland för att undgå militärtjänstgöring. Även detta begrepp kommer att ingå i den nya begreppet övriga skyddsbehövande när den nya utlänningslagen träder i kraft i Sverige.
Asylsökande är den person som ansöker om varaktig fristad i ett land, men vars ärende ännu inte har prövats eller avgjorts.
Kvotflykting är en flykting som genom UNHCRs (FNs Flyktingkommissariat) försorg kommer till ett land där han eller hon får bosätta sig permanent. Under 1995 fick närmare 2000 personer uppehållstillstånd i Sverige på detta sätt.
Internflykting är en person som flytt inom hemlandets gränser till följd av händelser orsakat av människan, t.ex. inbördeskrig.
Invandrare är en samlande beteckning för alla de personer som inte är födda i Sverige och som av någon anledning har flyttat hit från ett annat land.
Vilka av dessa är "snyftare"?.
