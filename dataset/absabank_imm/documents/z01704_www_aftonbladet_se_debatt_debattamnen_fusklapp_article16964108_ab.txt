Fusklappar vecka 24.
Minoritetsnytt.
Det har hållits dövkonferens Malmö i veckan. Arrangören Döviana vill att döva ska ses som en etnisk minoritet, ”döv etnicitet”. Vi vill försöka få bort funktionshindertanken, sa ”Mot alla odds”-deltagaren Petra Örlegård, som ledde konferensen, till TT.
Vi vet inte vad etniska döva mitt i livet säger om förslaget. Men för sjutton, vi håller med. Att inte kunna höra behöver verkligen inte alltid vara ett minus.
Kärnverksamhet.
Google har lanserat Google Glass – digitala glasögon som projicerar en bild direkt på ens ögon. Vi som kan vår science fiction blev förstås inte överraskade. Inte heller över att en av de första apparna som dök upp, och som snabbt stoppades av Google, var en porr-app med det frejdiga namnet ”Tits and glass”. Arabiska twitter-våren i all ära, men internet byggdes trots allt för porr och gulliga kattungar.
Skolexempel.
Friskolekoncernen JB Education lyckades inte locka tillräckligt många elever, utan har sålt sina skolor och ansökt om konkurs. Trist kan man tycka, men koncernens vd Anders Hultin tycks ändå ha landat på fötter. Han lade i veckan upp en bild på ett 800-kronorsvin på Facebook, med kommentaren ”Because I'm worth it”. Elever och anställda på JB-skolorna kände nog något helt annat när konkursen kom. ”Plötsligt händer det”, till exempel.
Djurens rätt.
Från och med årsskiftet blir sex med djur, tidelag, förbjudet. Tidigare har man ansett att det har fallit in under den mer allmänna lagen mot djurplågeri, men nu blir det alltså skärpning med hjälp av en egen lag och ett maxstraff på två års fängelse. Bra, inte minst för djuren förstås. Vi hoppas bara slippa rättegångar där Rosa måste försvara såväl sin korta kjol som grad av berusning. Ett mu är alltid ett nej, kom ihåg det.
Tacksamhetens lov.
För några år sedan var det bara 40-åriga kvinnor med Hunterstövlar och höga bostadslån som läste ”Eat, Pray, Love” och skrev tacksamhetslistor i slutet av dagen. Men nu har mindfulness-trenden slagit igenom på bred front. Okej, det kanske dröjer ett tag innan merparten av svenska folket downshiftar på Bali – men vi har kommit en bra bit på vägen mot lycka och harmoni när vi gläds vi åt en seger över Färöarna i fotboll.
