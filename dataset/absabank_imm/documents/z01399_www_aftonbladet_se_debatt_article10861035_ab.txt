Replik: Ingen tillfällighet att folkpartiet låter Rojas locka rasistiska väljare.
Mauricio Rojas missbrukar sitt ämbete och kör med ohederliga medel genom att direkt och indirekt attackera mig och min utredning. Hans senaste utspel är att använda sitt riksdagsmandat, attackera integrationsministern Jens Orback för hans ”tystnad” om mitt ”förnekande” av ”hedersvåld”. En sak är klar, Rojas har införlivat rollen som Don Quixote genom att attackera en föreställd fiende, fast fienden är bara en väderkvarn och hans svärd av trä.
Jag har inte förnekat förekomsten vare sig av hedersvåld eller hedersmord, men har sagt att även mord på svenska kvinnor är en del av en global patriarkal ”hederskultur” där män vill med våld kontrollera kvinnor och reproducera sin maktordning. Mord på svenska kvinnor kan inte, som Rojas gör, höjas till att vara ett modernt och rationellt mord och därmed mer accepterat.
Rojas kan fiska i grumligt vatten och säkert övertyga rasistiska krafter, men långt ifrån alla väljare. Många har börjat inse folkpartiets import av det danska galna integrationssjuka receptet.
Det är ingen tillfällighet att folkpartiets ledning använder sig av Rojas och partikamraten Sabuni i kampen för rasistiska röster. Duons ”ställa krav”-strategi och demonisering av personer med invandrarbakgrund är ett gammalt knep som gick hem hos rasistiska väljare i förra valet. Nu när folkpartiets väljarstöd börjar dala tar de till den gamla valtaktiken igen, som går ut på att framställa ”svenskarna” som bäst och ”invandrarna” som sämst och problem.
Må de inte lyckas den här gången, fast jag blir inte förvånad om folkpartiet drar till sig många fler rasistiska röster den här gången också.
