Killar fritid får mer pengar än tjejers.
I dag lämnar Ungdomsstyrelsen studien Fokus 13 till regeringen. I studien analyseras jämställdhet bland unga mellan 13 och 25 år med utgångspunkt i deras utbildning, hälsa, inflytande, arbete, kultur och fritid. Ungdomsstyrelsens uppgift är att göra samordnade uppföljningar av statliga insatser och arbeta för förnyelse och utveckling av ungas fritids- och föreningsverksamheter. Vi fördelar också bidrag till ungdomsorganisationer och jämställdhetsprojekt. Vår studie pekar på flera viktiga utvecklingsområden, inte minst stödet till ungas fritidsaktiviteter. Analysen visar också att statens stöd i högre utsträckning går till killars aktiviteter.
Statligt stöd till idrotten finansieras utifrån antal deltagartillfällen. 2011 stod killar för drygt 60 procent av dessa. Mest stöd gick till sporter som domineras av killar exempelvis fotboll, innebandy och ishockey.
Vidare fick killar lejonparten av statens stöd till ungas kulturutövande. Av det stöd som går till kulturutövande genom studieförbunden går också där 60 procent till killar. Antalet medlemmar som finns i de ungdomsorganisationer som Ungdomsstyrelsen ger statsbidrag ökar. Fördelningen tycks dock bli alltmer skev: 2010 var 53 procent av medlemmarna i dessa organisationer killar. 2012 hade siffran stigit till 59 procent.
Vi ser också andra tydliga mönster inom fritidsområdet: 42 procent av tjejerna i åldern 16 till 25 år upplever att de har för lite fritid jämfört med 28 procent av killarna. 17 procent av tjejerna i samma åldersgrupp avstod från att besöka fritidsaktiviteter av rädsla för att bli dåligt bemötta. Det kan jämföras med 12 procent av killarna.
Alla vi aktörer som på olika sätt ansvarar för stöd till ungas fritid både på nationell, regional och kommunal nivå måste ställa oss flera frågor:.
* Bidrar våra stöd till ökad jämställdhet bland unga?.
* I vilken utsträckning möter de verksamheter som får stöd tjejers och killars intressen och behov?.
* Behöver bidrag utvecklas så att de förstärker jämställdhet och inte befäster ojämställdhet?.
Vi på Ungdomsstyrelsen måste granska det stöd vi själva ansvarar för. Jag tänker bjuda in till en nationell diskussion om jämställdhet bland ungdomar med centrala aktörer som Riksidrottsförbundet, Folkbildningsrådet (studieförbundsverksamheten), Kulturrådet, Myndigheten för kulturanalys, LSU Sveriges Ungdomsorganisationer, Sveriges musik- och kulturskolor (SMOK) och Sveriges Kommuner och landsting (SKL). Utifrån vår gemensamma kunskap kan vi analysera jämställdhet och hur finansiering kan användas mer strategiskt framöver. Vi kan bidra till att metoder och arbetssätt utvecklas som kan stödja olika verksamheters jämställdhetsarbete och lyfta fram redan befintliga exempel.
Vill vi ha ett jämställt Sverige måste vi börja i den verklighet som Sveriges unga lever i.
Alice Bah Kuhnke.
FAKTA.
