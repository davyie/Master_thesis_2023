Ny strategi krävs
för att få Isaak fri.
Regeringen måste byta hållning när det gäller Dawit Isaaks öde. Detta är inget konsulärt ärende utan en grov kränkning av de mänskliga rättigheterna som bör hanteras på juridisk väg. Börja med att utse ett ombud för Isaak, skriver Thomas Bodström och Jan Eliasson.
Ingen vet var Dawit Isaak är eller om han ens lever. Ingen förutom de eritreanska myndigheterna själva förstås.Thomas Bodström och Jan Eliasson.
Det här är en argumenterande text med syfte att påverka. Åsikterna som uttrycks är skribentens egna.
Dawit Isaak sitter sedan tio år i fängelse i Eritrea. Inget åtal, ingen rättegång. Ingen tillåts besöka honom. Inte familjen, inte Sveriges representanter, inte Röda Korset. Ingen.
Sverige har försökt och försöker få Dawit Isaak fri. Tio år av tysta diplomatiska ansträngningar. Förgäves. Eritrea har inte brytt sig. Ingen vet var Dawit Isaak är eller om han ens lever. Ingen förutom de eritreanska myndigheterna själva förstås. Men de säger inget. Är det då inte dags att ompröva Sveriges hållning? Att sluta betrakta Dawit Isaaks öde som ettkonsulärt ärende och i stället se det för vad det är: en grov kränkning av de mänskliga rättigheterna? Att börja använda sig av det regelverk som är till för att värna fri- och rättigheter och stävja övergrepp?.
Två svenska jurister, Jesús Alcalá och Percy Bratt, har tillsammans med den franska advokaten Prisca Orsonneau, lämnat in en så kallad Habeas Corpus-framställan till Eritreas högsta domstol. I en väl underbyggd sjuttiosidig inlaga och med stöd av eritreansk och internationell rätt vänder de sig till landets högsta domare och yrkar: se till att myndigheterna talar om var Dawit Isaak finns, kräv att få se Dawit Isaak inför er (Habeas Corpus), pröva på vilka grunder myndigheterna år efter år håller honom fängslad utan åtal och utan någon som helst kontakt med yttervärlden. Det bör vara en framkomlig väg eftersom rättsväsendet i Eritrea är oberoende.
Det är ett viktigt initiativ som är värt allt stöd. Många, inte minst flera kända europeiska dagstidningar, har också ställt sig bakom framställan. Vi anser att också den svenska regeringen ska göra det och att det är djupt beklagligt att så inte har skett.
För några år sedan prövade Afrikanska kommissionen för de mänskliga rättigheterna en anmälan mot Eritrea. Målet gällde bland annat just Dawit Isaak. Inför förhandlingarna lade den eritreanska regeringen möda på att förklara för kommissionen varför anmälan skulle avvisas. Misstankarna mot Dawit Isaak och övriga fängslade journalister rörde mycket allvarliga högmålsbrott. Det rådde krigstillstånd.
Men kommissionen ansåg att Eritreas argument inte höll. Varken krigstillståndet i landet eller allvaret i misstankarna mot de fängslade kunde ursäkta det långvariga frihetsberövandet utan rättegång. Att hålla Dawit Isaak och de andra journalisterna fängslade och isolerade och med besöksförbud var tortyr. Eritrea fälldes för brott mot sex artiklar i den afrikanska konventionen om mänskliga rättigheter. De fängslade borde dels friges omedelbart, dels erhålla skadestånd för de kränkningar de utsatts för. Eritrea har inte rättat sig efter utslaget.
Alcalá, Bratt och Orsonneau åberopar bland annat det här fallet och erinrar Eritreas högsta domstol om vikten av att det fällande utslaget blir verkställt. Ett betydelsefullt påpekande som Sverige borde göra till sitt.
Nyss efterlyste utrikesminister Carl Bildt konkreta förslag till handling i fallet Dawit Isaak. Själva anser vi att regeringen nu även borde välja den juridiska vägen och ta vid där de tre juristerna börjat. Här presenteras fyra konkreta förslag:.
Det går inte att vänta längre. Det är dags att statsminister Fredrik Reinfeldt och utrikesminister Carl Bildt agerar nu. Själva ansluter vi oss till Alcalás, Bratts och Orsonneaus initiativ och kommer att driva frågan till dess att Dawit Isaak är fri.
THOMAS BODSTRÖM.
tidigare justitieminister (S).
JAN ELIASSON.
tidigare utrikesminister (S).
Journalisten Dawit Isaak hålls sedan 23 september 2001 fängslad i Eritrea utan rättegång. Isaak kom till Sverige som flykting 1987. Han blev svensk medborgare 1992 och bosatte sig i Göteborg med sin familj, men återvände till Eritrea för att arbeta på tidskriften Setit.I september 2001 publicerade Setit ett öppet brev som krävde demokrati. Isaak och ett 20-tal andra journalister och oppositionella greps. Samtidigt förbjöds alla oberoende medier. Sedan dess har Isaak suttit fängslad, med undantag för två dagar då han släpptes och sedan greps igen i november 2005.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
