Vänstern måste lära av den danska läxan.
I dag går Danmark till val. Mycket tyder på att den rödgröna oppositionen vinner valet. Men man gör det efter tio förlorade år för danska arbetarrörelsen, då Dansk Folkparti tillåtits sätta den politiska dagordningen. I Sverige har vänstern en hel del att lära av Danmark, om vilka misstag vi inte har råd att göra.
I augusti kom en studie som visade att klyftorna i Danmark ökat dramatiskt. Under en sjuårsperiod har antalet fattiga danskar ökat med 108 000 personer. Samtidigt har de partier som borde ha satt kampen mot ökade klyftor främst istället valt att låta ett rasistiskt parti sätta den politiska dagordningen och varit fullt upptagna med att diskutera Muhammedkarikatyrer, slöjförbud och gränsvakter på Öresundsbron. Samtliga samhällsproblem har tolkats utifrån en rasistisk analys och lösningar har formulerats i en främlingsfientlig retorik.
Även i Sverige har röster höjts från borgerliga ledarsidor och tankesmedjor för att vi måste diskutera "problemen" med integrationen, alltför ofta med en politisk agenda där man önskar att de etablerade partierna ska ta över SD:s problembeskrivningar. Vi har inte råd att gå i den fällan. Exemplet Danmark visar oss att det är illa nog med ett rasistiskt parti i parlamentet, men att det är betydligt värre när andra partier steg för steg anpassar sig till deras dagordning. Vänstern i Sverige har ett stort ansvar att så inte sker.
För det första ska vi alltid bemöta rasisterna, men aldrig låta dem sätta dagordningen eller anamma deras retorik. Vi behöver bygga breda och folkliga allianser för att rasismen aldrig ska få stå oemotsagd, oavsett var den visar sig. Vi måste genomskåda när rasisterna försöker använda jämställdhets- och HBT-frågor som slagträ mot invandrare i allmänhet och muslimer i synnerhet.
För det andra ska vi aldrig bidra till att normalisera rasisterna. I den danska valrörelsen öppnade SF upp för ett "praktiskt samarbete" med Dansk Folkeparti. Vi får inte på samma sätt gå vilse i det politiska spelet. SD är inga "vågmästare", de är ett högerextremt parti som i grunden skiljer sig från alla andra partier.
För det tredje måste vi stå upp för en human flyktingpolitik. Efter valet 2010 föreslogs att de sju övriga partierna skulle göra upp om migrationspolitiken. Det hade inneburit att rösten för en human flyktingpolitik i riksdagen skulle ha tystnat, på samma sätt som den, med ett par undantag, gjort i Danmark. Bästa sättet att hindra SD från att få inflytande i migrationspolitiken är att vi blir många fler som kritiserar den nuvarande massavvisningspolitiken.
För det fjärde måste Vänstern vara ett tydligt och folkligt politiskt alternativ. Antirasistisk politik är att sätta ord på orättvisor, ifrågasätta maktförhållanden och visa på konkreta lösningar på de problem människor ser och upplever. Det ansvaret tar vi i Vänsterpartiet gärna på oss.
Hans Linde.
Riksdagsledamot och utrikespolitisk talesperson Vänsterpartiet.
Christina Höj Larsen.
Riksdagsledamot och migrationspolitisk talesperson Vänsterpartiet.
