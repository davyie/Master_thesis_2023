Nu överklagar vi Bungedomen.
I dag går tiden ut för att överklaga Bungedomen. Vi hoppas att Högsta domstolen finner att verksamheten i Bunge inte kan tillåtas, men det utesluter inte behovet av att skärpa miljöbalken, skriver Naturskyddsföreningen och Fältbiologerna.
Sverige bryter återigen mot EU:s bindande miljölagstiftning. Det är följden av det tillstånd som Mark- och miljööverdomstolen nyligen gav till finska Nordkalk att i decennier få spränga nästan 62 miljoner ton kalksten ur ett världsunikt naturområde vid Bunge på norra Gotland.
Det här är en argumenterande text med syfte att påverka. Åsikterna som uttrycks är skribentens egna.
Området var planerat att ingå i en ny nationalpark men riskerar nu i stället att bli en gigantisk kalkstenstäkt, till ytan dubbelt så stor som Visby innanför ringmuren. Värdefulla Natura 2000-områden i direkt anslutning både norr och söder om täkten – Bräntings haid och Bästeträsk – kommer i så fall att påverkas, vilket strider mot det bindande art- och habitatdirektivet i EU som det tolkats av EU-domstolen. Även föreslagna Natura 2000-områden kan skadas, trots att även de har skydd i EU-rätten.
Sammantaget medför Nordkalks planerade verksamhet att ett oerhört rikt och vackert område förstörs, att strikt skyddade områden tar skada, att världsunika förekomster av värdefulla arter försvinner och att Gotlands största dricksvattenreserv kan förstöras.
Av dessa skäl har Naturvårdsverket överklagat domen och regionala myndigheter, lantbrukare, lokalbefolkning, forskare och miljörörelsen är mycket kritiska. Naturskyddsföreningen lämnar nu in ett eget överklagande till Högsta domstolen.
Naturskyddsföreningen och Fältbiologerna kräver dessutom att EU-kommissionen omgående återigen agerar starkt mot Sverige i en miljörättslig fråga.
Nordkalks ansökan om kalkbrottet lämnades in 2006. Redan då var Bästeträsk och Bräntings haid skyddade enligt art- och habitatdirektivet. Vi menar att Mark- och miljööverdomstolen har misslyckats med att ta fasta på direktivets strikta krav, som de uttolkats genom EU-domstolen, och det vill vi snabbt se överprövat inom EU.
Sverige måste sluta att illojalt bryta mot EU-rätten. Vi har upprepade gånger visat att svensk miljörätt måste skärpas så att den till fullo återspeglar EU-rätten. Det krävs även en skärpning i myndigheternas och domstolarnas tillämpning av reglerna. Bristerna rör såväl den nu aktuella kalktäkten som licensjakten på varg, men också otillåtet svaga regler om allmänhetens deltagande i miljöprocesser och den hälsofarliga luft i svenska städer som Sverige fälldes för i EU-domstolen.
Men i stället för nödvändiga skärpningar ser vi en motsatt utveckling, med en stegvis urholkad miljölagstiftning. Det finns en rad exempel på detta som långt oftare rör sänkta miljökrav än bra effektiviseringar. Problemen är synliga inte minst i den brännande frågan om täktverksamhet.
När Nordkalk lämnade in sin ansökan år 2006 fanns ett uttryckligt förbud i miljöbalken mot täkter som kunde befaras skada hotade arter, men 2009 lyckades regeringen – efter förslag från bland annat Sveriges Bergmaterialindustri – upphäva förbudsregeln. Det skedde mitt i Bungeprocessen, efter att dåvarande Miljödomstolen avslog ansökan, men före det att Miljööverdomstolen medgav tillåtlighet. Uppluckringen gjorde det klart lättare för Nordkalk att få gehör för sin exploatering.
Den naturvårdsskandal som nu riskerar att ske i Bunge innebär inte bara att stora områden med unik natur förstörs, det skickar också allvarliga signaler om exploatering till andra EU-länder. Sverige blir därmed återigen en miljösvikare inom EU. Och om Sverige med sitt tidigare goda miljörykte tillåter att Natura 2000-områden skadas, och att planerade nationalparker omvandlas till gigantiska dagbrott – vilken natur i Europa går då säker från exploatering?.
Mellanskog har nu tyvärr påbörjat avverkningar åt Nordkalk runt Ojnareskogen. Naturvårdsverket har överklagat till Högsta domstolen men verkets begäran om inhibition fick inte stöd. Skador sker därför redan nu och de villkor som ställts upp för täkten är orimligt svaga; bland annat har domstolen märkligt nog gett dispens från artskyddsförordningen utan att ange lagstöd för detta.
Vi hoppas att HD finner att verksamheten i Bunge inte kan tilllåtas, men det utesluter inte behovet av att skärpa miljöbalken. Endast så kan Sverige återigen bli en EU-medlem som tar fasta på EU-rättens krav om höga miljöambitioner och naturvård, som alla EU-medlemmar ska rätta sig efter.
Då skulle regeringen även få förmånen att inrätta en evig nationalpark på norra Gotland i stället för att tvingas se ett enormt dagbrott medföra irreversibel förstörelse av unika naturvärden.
Mikael Karlsson.
ordförande Naturskyddsföreningen.
Sara Vikström Olsson.
vice ordförande Fältbiologerna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
