SD har lyckats ta över Alliansens tankegods.
Åtta år är lång tid. Minnen hinner blekna, vanor bildas, världsuppfattningar cementeras. År 2006 var platt-TV fortfarande framtidsfräscht. Det var genuint världsvant att ta en weekend i Berlin. Ingen visste vad Facebook var. År 2006 var också året Alliansen vann valet mot en trött socialdemokrati som då hade regerat sen 1994.
Men Alliansen vann inte bara valet på walkover. Man vann det också på att vrida socialdemokraternas världsbild ur händerna på dem och omsorgsfullt hamra fram en ny. En världsbild där arbetstagare ställdes mot arbetslösa och sjuka, inte bara i retorik utan i krass skattepolitik. Det är därför du får 2 000 kronor tillbaka varje månad om du är arbetstagare, men skattar på samma nivåer som 2006 om du är arbetslös.
Det är svårt att minnas, men en gång innan alliansen tog makten pratades det inte i termer av ”arbetslinjen” kontra ”bidragslinjen”. En snabb sökning i mediearkiv visar att ordet ”bidragsfusk” från att ha varit ett för dåtiden lika obskyrt ord som ”sociala medier” exploderar i användning runt 2005 och sen ökar i snabb takt. Arbetslösa och sjuka var inte längre bara socialt utsatta. De var latmaskar som drog nytta av statlig bidragspolitik. Den borgerliga logiken började hamras in. Vem vill betala skatt till folk som inte gör rätt för sig?.
Socialdemokraternas "Alla ska med" fick ge vika för "En affärsplan för Sverige". Logiken hade satt sig. 2014 är bilden av samhället som bestående av de som ”gör rätt för sig” och de som inte gör det fastetsad. Inte ens Vänsterpartiet har kraft att skapa en motbild och skjuter istället in sig på vinster i välfärden. Med ett sådant tankegods i ryggmärgen är det inte konstigt att Sverigedemokraterna rusar framåt.
Sverigedemokraterna är i de flesta avseenden ett borgerligt parti. Om inte deras ärkekonservativa partiprogram övertygar, gör deras agerande i riksdagen de senaste fyra åren det. Deras argumentativa linje mot invandring är också obehagligt lik alliansens linje mot arbetslösa och sjuka. Flyktingar och immigranter är inte socialt utsatta personer i behov av hjälp, de är kostnader som förstör för hederliga svenskar. Varför ska vi betala för andra?.
2014 var därför året som Alliansen förlorade. Inte på grund av en vänstersväng i politiken, utan på grund av Sverigedemokraternas upptrappning av den borgerliga logiken. I övrigt har nämligen ingenting alls hänt. Siffrorna talar för sig själva:.
Högern 2014: 52,2 (inräknat SD).
Högern 2006: 53,3.
Vänstern 2014: 46,8 (inräknat FI).
Vänstern 2006: 46.
De närmsta fyra åren kommer som bäst vara en svag socialdemokratiskt ledd regering med låg initativkraft. Det är väljarkårens deprimerande vilja. Löfven kanske inte har den parlamentariska möjligheten att få igenom alla de förändringar Sverige behöver. Men han har möjligheten att börja prata ett annat språk. Att vrida världsbilden ur borgerlighetens händer.
Fyra år är lång tid.
Björn Werner.
FAKTA.
