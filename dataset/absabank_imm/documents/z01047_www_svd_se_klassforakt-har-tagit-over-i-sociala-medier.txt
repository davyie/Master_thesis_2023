Klassförakt har tagit
över i sociala medier.
Lämna politik och klasskillnad utanför. Det har nämligen inget med saken att göra.Madeleine Gadd.
Det här är en argumenterande text med syfte att påverka. Åsikterna som uttrycks är skribentens egna.
Jag skriver inte denna debattartikel i syfte att uttala mig om vad som faktiskt hände under nollningen på Lundsberg i lördags, eller för att bedöma huruvida Skolinspektionens underlag stödjer en så extrem åtgärd som att stänga skolan.
Varken jag eller mina vänner som har gått på Lundsberg och Sigtuna stödjer den form av våld som det rapporterats om och tycker givetvis att det är beklagligt om sådana saker förekommit på skolan. Gissningsvis är det heller ingen annan som jobbat eller gått på skolan som försvarar de nio ungdomar som varit inblandande i nollningen som ledde till sjukhusvistelse för två unga killar, tvärtom är vi alla upprörda över det som hänt.
Detta till trots, så har en anmärkningsvärt onyanserad och till stor del orättvis diskussion blossat upp i sociala medier som tyvärr verkar grunda sig i politik och klassförakt snarare än fakta och eftertanke.
Jag som gått på Sigtuna och, otroligt nog, trivts väldigt bra där, klassas i bästa fall som “överklass", i värsta fall som någon som bevittnat kränkningar, pennalism och våld och accepterat det. I sanning är jag ingetdera och jag motsätter mig den banala kategoriseringen.
Dessutom tar jag illa upp när mina föräldrar, och mina vänners föräldrar, kollektivt utmålas som folk som bara vill att deras barn ska integreras i överklassen när de i själva verket bara vill ge oss en möjlighet till en bra utbildning och ett ovärderligt nätverk av vänner, klasskamrater och alumni.
Skräddarsydda kurser i ämnen som intresserar och engagerar både kropp och själ.
Jag är stolt över min skola och det kan ingen ta ifrån mig, speciellt inte de som baserar sina bedömningar av internat och internatelever på förlegade stereotyper om överklass och “elit". Jag varken dömer eller försvarar Lundsberg, ej heller Skolinspektionen, för om sanningen ska fram så har jag inte tillräckligt med underlag för att göra det.
Det har heller inte majoriteten av de på Twitter som gapar om att “det är på tiden att Lundsberg stängs", att de "kräks åt den här j-a överklassen" och att “det är tur att eleverna i alla fall har sina Hermès-scarves att torka sina tårar med".
Det jag önskar är att diskussionerna kring, och besluten om, Lundsberg leds av de som verkligen är insatta i saken, på ett nyanserat och opartiskt sätt, och att vi kan lämna politik och klasskillnad utanför. Det har nämligen inget med saken att göra.
MADELEINE GADD.
fd elev på Sigtunaskolan Humanistiska Läroverket (Student 2005).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
