Illa när ministrar handskas vårdslöst med sanningen.
Roks har med stigande förvåning läst jämställdhetsminister Maria Arnholms och barn- och äldreminister Maria Larssons artikel ”Vi håller våra löften till kvinnojourerna” på  Debatt. Nej. Ni håller inte era löften.
Roks har aldrig hävdat att vi inte fått höjda anslag i år. Höjningen täcker ett mångårigt underskott. Sedan 2010 hade Roks anslag inte höjts. I fjol blev läget kritiskt. Roks la en budget med drastiska nedskärningar. Kanslipersonal varslades. Jourernas utbildningar drogs in. Samtidigt sökte vi statliga medel för att täcka underskottet.
Den 17 januari 2014 kom beslutet: Roks fick inte hela den sökta summan, men nog för att täcka underskottet. Uppsägningen av kansliets anställda återtogs. Utbildningarna planeras.
Terrafem, som tar emot kvinnor och tjejer från hela landet, fick beskedet: inga höjda anslag för boendet. Trots löfte från Maria Larsson och Maria Arnholm. När vi nu läser i  att de lägger ansvaret på Roks att infria deras löften är det för viktiga saker som står på spel för att förvirringen på ministernivå ska få fortsätta. Ett skyddat boende försvinner snart.
Roks har 117 jourer. Alla kämpar för överlevnad. Vi fick 5, 3 miljoner kronor att fördela mellan jourerna. Pengar som inte ska finansiera driften av dem.
Maria Arnholm påstår i sitt senaste nyhetsbrev att Roks ”fått exakt så mycket som man ansökte om, vilket innebär en förstärkning på över 5 miljoner” samt ett ”verksamhetsbidrag på 18,5 miljoner extra för att stärka sina lokala jourer.”  Inget stämmer. Roks fick 4 miljoner kronor mindre än ansökan. De 18,5 miljoner kronorna är själva verksamhetsbidraget.
Att två ministrar handskas så vårdslöst med sanningen är illa. För Maria Arnholm och för Maria Larsson, men framför allt för Terrafem. Allra främst för de kvinnor och tjejer som flyr våld och inte har någonstans att bli av.
Roks ser trots allt fram emot valrörelsen. Allt kan ändras. Den 8 mars samlar Roks kvinnojoursrörelsen för att demonstrera för fria och finansierade jourer. Staten och kommunerna måste hitta ett finansieringssystem som fungerar. Det handlar om kvinnors liv.
Angela Beausang.
FAKTA.
