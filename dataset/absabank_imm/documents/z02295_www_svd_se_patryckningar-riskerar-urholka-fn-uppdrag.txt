Påtryckningar riskerar urholka FN-uppdrag.
I morgon, fredag, publiceras en rapport om kringet i Kongo där Rwanda har begärt att få göra kompletteringar. Det riskerar att ge auktoritära regimer en signal om att mänskliga rättigheter är förhandlingsbart, skriver svenska FN-förbundets ordförande Aleksander Gabelic.
I morgon publiceras, efter ett års dröjsmål, en FN-rapport som kartlägger grova människorättskränkningar under krigen i Demokratiska republiken Kongo mellan 1993 och 2003. FN-kontoret för mänskliga rättigheter i Genève redogör, tillsammans med andra FN-organisationer och med stöd av bland andra Sverige, för grova övergrepp som mord, våldtäkt och tortyr. Offren kan räknas i tiotusental och mörkertalet är sannolikt stort. Kartläggningen ligger till grund för förslag på hur FN och omvärlden ska stödja den kongolesiska regeringen och de rättsvårdande myndigheterna i landet. Målet är att få ett slut på den straffrihet som har präglat DR Kongo under många år.
Det här är en argumenterande text med syfte att påverka. Åsikterna som uttrycks är skribentens egna.
Nittonhundratalets sista decennium var ett svart kapitel i mänsklighetens och Förenta Nationernas historia. Världens länder misslyckades flera gånger att stoppa folkmord och brott mot internationell rätt. Resultatet känner vi alltför väl: miljoner människor dödades i bland annat Demokratiska republiken Kongo, Rwanda och på Balkan.
Efter 1990-talet har försök gjorts att hitta vägar att förhindra nya tragedier. Den folkrättsliga principen skyldighet att skydda som antogs vid FN-toppmötet i New York 2005 innebär att varje stat har en skyldighet att skydda civilbefolkningen från folkmord, etnisk rensning, krigsförbrytelser och brott mot mänskligheten. Om en stat inte kan ge detta skydd, eller själv begår övergreppen, övergår skyldigheten att skydda de civila på världssamfundet efter beslut i FN:s säkerhetsråd. Principen omvandlas sakta från norm till verklighet, men motsättningar kvarstår mellan dem som vill att FN ska intervenera mer i det som förr sågs som interna konflikter och de som håller fast vid varje stats okränkbara suveränitet.
I väntan på större samsyn mellan medlemsländerna har FN-systemet gått vidare för att ge sitt bidrag till en mer fredlig värld. Internationella brottmålsdomstolen och nationella tribunaler har satts upp med FN:s stöd för att skipa rättvisa efter konflikter och folkrättsövergrepp. Tribunalerna har bidragit till försoning och att såväl länder som människor har kunnat gå vidare efter konflikter.
En nyckelroll har FN:s eget människorättsarbete. Det bygger på dels staternas egen medverkan, dels de rapporter som FN samlar in från egna experter och andra oberoende källor. Till dessa hör bland annat frivilligorganisationer som ger en kompletterande bild av hur länderna efterlever kraven i de olika människorättskonventionerna.
Dessvärre försöker vissa medlemsländer nu i ökande grad påverka FN:s människorättsarbete i syfte att mildra eller hindra kritik mot människorättsbrott. FN:s landrapportörer för Kuba och Vitryssland har avskaffats och specialrapportörernas arbete försvåras. FN-rådet för mänskliga rättigheter har ännu inte inneburit det genombrott för MR-arbetet som många hoppades.
Skräddarsydda kurser i ämnen som intresserar och engagerar både kropp och själ.
FN-rapporten om DR Kongo har läckt ut i en tidig version. Grannlandet Rwanda, som har varit involverat i stridigheterna i Kongo, har reagerat starkt och hotat att dra tillbaka sitt stöd till FN-insatsen i Sudan om FN-rapporten offentliggörs i sin nuvarande form. Som ett kompromissförslag har FN:s människorättskommissarie Navi Pillay inbjudit den rwandiska regeringen att ge sin syn på händelserna. Det är ännu oklart vilken version av rapporten som kommer att presenteras på fredagen.
Om FN ska kunna granska efterlevnaden av mänskliga rättigheter är det avgörande att världsorganisationen får sköta sitt uppdrag utan politiska påtryckningar. Kongo-rapporten är ett viktigt tillskott till detta arbete. Den kan i bästa fall också bidra till en bättre och mer säker framtid för Kongos folk.
Många auktoritära regimer följer sannolikt rapportens öde noga. Mot den bakgrunden måste Sverige och EU uttala sitt stöd för MR-kommissariens arbete och verka för att rapporten ska behandlas i FN:s säkerhetsråd. Om så inte sker riskerar världen att gå miste om ännu en chans att främja utveckling och säkerhet i DR Kongo och andra länder i regionen.
ALEKSANDER GABELIC.
ordförande i Svenska FN-förbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
