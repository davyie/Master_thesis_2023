Låt barnen slippa börja skolan två gånger.
Förskoleklassen blir ofta ett övergångsår i avvaktan på den egentliga skolstarten. I stället bör vi införa en tioårig grundskola med skolstart vid sex års ålder, skriver tre forskare.
På onsdagen ska riksdagen besluta om regeringens proposition 2017/18:9 "Skolstart vid sex års ålder". Bakgrunden är att förra regeringen våren 2014 beslutade utreda införandet av tioårig grundskola med skolstart från sex års ålder. Nuvarande regering ändrade dock direktiven till att förskoleklassen skulle bevaras.
Det här är en argumenterande text med syfte att påverka. Åsikterna som uttrycks är skribentens egna.
Vår forskargrupp vid Mälardalens högskola som under de senaste tio åren undersökt övergången mellan skolformerna förskola, förskoleklass och skola menar att tjugo år med förskoleklass får vara nog. Förskoleklassen bör avskaffas för att i stället låta barnen börja grundskolan vid sex års ålder.
Det är minst 20 år för sent att börja reparera det som skulle ha gjorts då förskoleklassen infördes.
När det i augusti var skolstart för drygt 100 000 svenska barn var det andra försöket. Redan ett år tidigare hade barnen gått genom skolporten i tron att de då skulle börja skolan. Missförstå oss inte. Det är inte så att de skulle gå om första klass. Deras första skolstart gällde att börja förskoleklass.
En pojke gav uttryck för vad det handlar om när han inför starten i förskoleklassen ritade en teckning som föreställer en människa utanför ett diamantförråd. För att få tillträde till diamanterna måste en dörr passeras. Detta kan jämföras med den port pojken själv skulle passera när det var dags att lämna förskolebarnens värld för att träda in i skolbarnens värld. Som förskolebarn hade han på många sätt utmanats i sin utveckling och sitt lärande. Förväntningarna var stora.
Att börja skolan blev dock inte riktigt vad han föreställt sig. Hans bild av vad som skulle ske i skolans värld falnade snart. Mötet med diamantförrådet skulle skjutas fram ett år. Nu i augusti började han den "riktiga" skolan när han fick tillträde till ettans klassrum. Motsvarande erfarenheter delar han med en stor del av de två miljoner barn som börjat förskoleklassen sedan dess införande 1998.
SvD:s NYHETSBREV VALET 2018 – veckans viktigaste fördjupningar och granskningar.
Vår forskargrupp kan bekräfta att förskoleklassen ofta får funktionen av ett övergångsår i avvaktan på den egentliga skolstarten. Forskningen har bland annat bedrivits inom ett internationellt EU-projekt, "Pedagogies of Educational Transitions" (Poet) och ett projekt som stöds av Vetenskapsrådet, "Gränsland, broar och passageriter – Att förstå barns vägar till lärande från förskola till skola". Forskargruppen har studerat pedagogiska övergångar mellan skolformerna förskola, förskoleklass och grundskola i fyra kommuner genom: fokuserade gruppintervjuer med en blandning av lärare från de tre studerade skolformerna; etnografiska fallstudier där åtta förskolegrupper/förskoleklassgrupper följts till förskoleklass/årskurs ett; individuella intervjuer med 59 förskollärare/lärare och 27 föräldrar.
I resultatet framträder tre olika världar med likheter och skillnader. Det finns en tydlig retorik som karakteriseras av att det gäller att göra de pedagogiska övergångarna så smidiga som möjligt för att skydda barnen från vad som kan uppfattas som nytt och skrämmande. Ambitionen är att förskoleklassen ska överbrygga klyftan mellan förskolans värld och skolans värld. Aktiviteter och undervisning i förskoleklass karakteriseras på flera sätt av väntan och förberedelse inför att bli skolelev, med relativt lite fokus på lärande och utveckling.
I kontrast till detta utmärks förskolans och skolans lärmiljöer av mer utrymme för och ett tydligare fokus på utmaningar och stöd för olika barns lärande och utveckling. Gränslandet för dem som arbetar inom de tre skolformerna karakteriseras av brist på samverkan och brist på kännedom om den pedagogiska verksamhet som utmärker övriga skolformer.
Resultaten visar att det infinner sig ett skifte i synsätt från förskolan, där barns varierande förutsättningar och behov ses som något oproblematiskt, till förskoleklassen och framför allt årskurs ett, där dessa varierande förutsättningar mer ses som en utmaning. I förskoleklass läggs stor vikt vid sociala samspelsprocesser och inskolning i grupp, vilket är naturligt utifrån att detta uppfattas som huvuduppgiften men samtidigt utmanande eftersom verksamheten endast bedrivs under ett år. De två pedagogiska övergångarna under detta år kan uppfattas som kritiska för barns utveckling och lärande.
Förskoleklassåret kan resultera i att ett brott uppstår i barns lärandeprocesser genom bristande didaktisk kontinuitet. Vid intervjuerna med föräldrar till barn i förskoleklass uttrycks oro över att barnen inte får det stöd eller den intellektuella stimulans som de behöver för att utvecklas optimalt.
Regeringens proposition gäller således att riksdagen ska besluta om obligatorisk förskoleklass för alla barn, men det finns fortfarande alltför många grundläggande förutsättningar som saknas för att förskoleklassen ska lyckas. Det är minst 20 år för sent att börja reparera det som skulle ha gjorts då förskoleklassen infördes 1998. Ungefär samtidigt genomfördes en liknande reform i Finland. Skillnaden var, dels att förskoleundervisningen av sexåringar blev kvar på daghemmen vilket betydde att barnen även fortsättningsvis skulle ha en skolstart, dels att alla barnträdgårdslärare (förskollärare) måste genomgå en ettårig fortbildning på högskolenivå för att få arbeta med förskoleundervisningen.
I Sverige har det under denna tid inte funnits några särskilda krav på extra utbildning för att få arbeta i förskoleklass.
När sexårsverksamheten togs bort från förskolan banades egentligen väg för en enda hållbar lösning, att införa en tioårig grundskola med skolstart vid sex års ålder. Barnen behöver en tydlig övergång så att inträdet genom skolporten fungerar som en passagerit till den "riktiga" skolan. Det behövs en skola med en och inte två skolstarter.
Anders Garpelin.
professor i pedagogik, Mälardalens högskola.
Tina Hellblom-Thibblin.
docent i specialpedagogik, Mälardalens högskola.
Gunilla Sandberg.
docent i specialpedagogik, Mälardalens högskola.
Följ debatten och kommentera artikeln på Facebook: www.facebook.com/svdopinion/.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
