Har du redan gått i opposition, Andersson?
REPLIK. Efter snart fyra år med den här regeringen – i högkonjunktur – har skatterna på jobb och företagande höjts med 40 miljarder kronor. Vårdköerna har fördubblats, polistätheten är den lägsta på tio år och integrationsproblemen har eskalerat. Och finansministern tycks redan ha gått i opposition.
I stället för att ta tag i samhällsproblem är huvudfokus att kritisera jobbskatteavdragen, vilket S även gjorde åtta år i opposition. Men hur trovärdig är kritiken när de behållit vartenda ett i regeringsställning?.
Det är för att det leder till fler jobb. Det är rättvist att den som anstränger sig och går till jobbet varje dag får behålla mer av sin lön.
Det är dags att hyfsa debatten. Alliansregeringen sänkte skatterna för pensionärer mer än vad Socialdemokraterna gjort sammanlagt genom alla tider.
Moderaterna kommer att sänka skatten för pensionärer minst lika mycket som regeringen utlovar de kommande åren.
Skillnaden är att vi också sänker skatten för dem som arbetar – det tänker vi fortsätta med. Vår förstärkning av jobbskatteavdraget är tydligt inriktad mot lägre inkomster.
Den som tjänar 15 000 kronor i månaden får 10 procent lägre skatt och den som tjänar 30 000 i månaden får 7 procent lägre skatt. Och på inkomster strax över det är skattelättnaden i kronor lika stor oavsett inkomst. Den som har genomsnittslön får upp emot 500 kronor mer i månaden när skatten är betald.
Oavsett om man jobbar eller har jobbat – den som vill behålla mer pengar i plånboken kan känna sig trygg med att lägga sin röst på Moderaterna.
Elisabeth Svantesson, ekonomiskpolitisk talesperson Moderaterna.
Häng med i debatten och kommentera artikeln – gilla  Debatt på Facebook.
