Regeringen skadar vårt rykte i världen.
Den svenska regeringen har allvarligt underminerat Sveriges ställning som en trovärdig röst för mänskliga fri- och rättigheter.
Det är uppenbart efter s avslöjande om att regeringen i dess kampanj för en plats i Säkerhetsrådet bytt tjänster mot gentjänster med diktaturer och förtryckarregimer.
Ett land kan inte föra två olika sorters utrikespolitik samtidigt. Sverige har fört en utrikespolitik hemma där man fördömt förtryck och kritiserat diktaturer, och en annan ute på den internationella spelplanen där man givit löften till förtryckarregimer och lovat ekonomisk kompensation i utbyte mot röster för en plats i FN:s säkerhetsråd.
Ett löfte som  avslöjat är att Sverige lovat att stödja Etiopien för att de skulle få posten som generaldirektör i UNESCO. Etiopien är ett av de länder som Reportrar utan gränser placerar i botten vad gäller pressfrihet och så sent som i juni i år kom det fram att regimen skjutit ihjäl politiska flyktingar som försökte fly undan en fängelsebrand. Likväl har den svenska regeringen med glädje förhandlat med regimen om en avgörande post i ett tungt FN-organ.
Det har också visat sig att kabinettssekreteraren på UD besökt och kampanjat för stöd i Zimbabwe. Ett land som står under EU-sanktioner på grund av brutalt förtryck av mänskliga fri- och rättigheter.
Till detta kommer en lång rad olika förhandlingar och möten med regimer i förtryckande länder. Sverige har värvat röster och lovat gentjänster av flera olika slag. Det är ett oacceptabelt agerande.
Detta behöver dessutom sättas in i ett större sammanhang. Vår förmåga att skapa respekt inom den Europeiska unionen är avgörande för att svensk utrikespolitik ska nå längre än pressmeddelanden. Men det kräver att regeringen för en konsekvent linje.
Det går inte att offentligt säga sig stå upp för västerländska värderingar och demokrati, men sedan när det passar bryta av från den linjen för att skapa oss fördelar. Inte minst när så görs för att skapa sig fördelar mot övriga medlemsstater i EU.
För det är det vi kräver – och måste kräva – av andra länder. Ett starkt exempel är det när EU satte ner foten mot Ryssland och införde sanktioner mot regimen efter ockupationen av Krim. Det var avgörande för att bromsa den ryska aggressionen mot Ukraina, och medlemsstater så som Estland, Lettland och Litauen.
Sanktionerna slog hårt mot bland annat Frankrike, som förlorade nästan 10 miljarder kronor efter att de sade upp militärkontrakt. Sverige var ett av de länder som hårdast drev på för en enad europeisk röst, och i det arbetet var det avgörande att andra länder respekterade oss för vår konsekvens och trovärdighet.
Den trovärdigheten har nu den svenska regeringen skadat. Om det kan anses att vi ser mellan fingrarna gentemot förtryckare och brutal maktutövning när det passar oss blir det svårare att få andra att stå vid vår sida när det gäller rysk krigföring, brutal maktutövning och provokationer mot oss själva och våra grannländer.
I FN:s kommitté för mänskliga fri- och rättigheter dominera länder som förtrycker dem. Vi måste ha kraft att bryta en sådan utveckling, inte vara bakbundna av vallöften till diktaturer.
Gunnar Hökmark, delegationsledare för Moderaterna i Europaparlamentet.
Häng med i debatten och kommentera artikeln – följ  Debatt på Facebook.
