Veckans nyheter och debatter i urval av  debattredaktionen.
Lyxfällan de luxe.
Plötsligt blev semestern dyrare än tänkt, samtidigt som en riktigt bamsig elräkning landar i brevlådan. Det är då man lägger ut sitt gamla trumset på Blocket. Där är nu Silvio Berlusconi – i hans fall var det ett skadestånd på fem miljarder kronor som måste skakas fram. Tur då att han hade en jättebra fotbollsspelare att sälja! Han ska ha fått runt 180 miljoner kronor för Zlatan så nu fattas bara 4,82 miljarder. Dags för loppis?.
Tänk till tusen.
Kvinnor är smartare än män, det visar en ny studie som jämfört IQ hos män och kvinnor i ett stort antal västerländska samhällen. Skälet tros vara att hjärnan har anpassat sig till en mer komplex värld och att kvinnor utvecklat simultankapacitet för klara både karriär och familjeliv. Vi hade det här på känn men väntar fortfarande på en studie som berättar varför män är bäst på att tända grillen, skotta taket och backa med släp.
Hälsning från förr.
Det här låter konstigt för er unga, men en gång var Nokia coolt. Det var på den tiden när vi åt langos och åkte till Hultsfred för att se Primal Scream. Att telefoner en dag skulle ha kamera var lika troligt som att Oasis skulle splittras. I veckan rapporterade Nokia 7 miljarder i förlust för andra kvartalet. Vårt tips: Uppfinn en telefon som kan beama folk tillbaka till 90-talet, då har ni en marknad igen. Ni kan tacka oss i langos.
Hälsning från förr 2.
Blixtar och dunder, magiska under – vad tiden går! I veckans ”Allsång på Skansen” stod plötsligt bröderna Herrey på scen. Förr kallades de hånfullt för ”de dansande deodoranterna” men vi förstod aldrig varför det skulle vara fel att lukta gott. Och dansa. Tisdagens uppträdande var kanske inte riktigt lika fullt av ungdomlig fräschör som 1984 men de dansade ju jättebra. Bara lite långsamt. (Och Louie är fortfarande sötast!!!).
Pang i bygget.
Nästa helg är det OS-invigning. Om alla atleter kommer fram vill säga. I veckan nödtwittrade strandsatta idrottare sedan bussen från Heathrow kört vilse. Det saknas också ett stort antal säkerhetsvakter, medan antalet vakter som kontrollerar att inga lokala näringsidkare snyltar på OS-loggan uppgår till 300. Bara sponsorn Mc Donalds får sälja MC OS-meal. Det här kan sluta hur som helst. Precis som finalen i 20 km gång.
Debattredaktionen.
