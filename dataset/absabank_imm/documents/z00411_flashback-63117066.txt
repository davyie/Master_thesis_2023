Lena Andersson (DN): Nyfeminismen knuffar in Kvinnan i en upphöjd hängande bur.
Utmärkt krönika av Lena Andersson i DN om en aspekt av "nyfeminismen" som nästan alltid förnekas eller viftas undan av feministerna själva - i varje fall av dem som claimar den Rätta Feminismen. När mediefeminister och identitetspolitiska feminister vevar med armarna och högljutt driver en retorik som går ut på att kvinnor alltid är det undertryckta laget, kvinnor är konstant utsatta för våld, glåpord och förtryck, kvinnor måste i alla lägen skänkas tolkningsföreträde på vad som är sexism eller förtryck, så leder det i praktiken till att kvinnor framställs som svaga, ömtåliga, näst intill födda i bojor - och i det samhälle man tänker sig efter den stora Omkastningen blir de i så fall oberörbara, upphöjda med tvång eftersom varje form av jämlikt samspel mellan kvinnor och män tolkas som mansgrisigt förtryck av kvinnokönet. Just så.
Texten är ganska lång, men den förtjänar att läsas uppmärksamt ett par gånger om, ty Lena Andersson sätter ord på saker som praktiskt taget aldrig sägs ut i MSM:s styrda genusdebatt. Sedan kan jag ju tycka att hon inte alltid är så här stringent och genomtänkt, men det är en annan sak - i det opinionsläge vi har nu väcker det respekt att en tung kvinnlig politisk skribent är så här obekvämt tydlig och dessutom talar på ett sätt som är lätt att förstå för gemene man och kvinna.  LA kommer garanterat att få mycket skit på sociala medier av feminister för den här texten.
En punkt som hon genast slår fast är, att om man vill ha ett samhälle som tillåter folk att forma sina egna liv så måste man också avsäga sig en del av "rätten" att hela tiden skälla ut folk för att de inte uppträder så som man själv hade föredragit att det såg ut, att de kliver utanför sitt lilla rollhäfte. Eller över att somliga väljer att ordna det så att kvinnan.
ges en gräddfil och extra allt i privatlivet - eller i karriären. Om kvinnor ska stå på egna ben så måste deras politiska och mediala folktribuner sluta ropa "foul! det var HANS fel!" varje gång en kvinna ramlar omkull på marken.
Andersson nämner inte #metoo direkt, men den svenska metoo-kampanjen är helt klart en av hennes måltavlor - i varje fall vissa "avarter" av den, som fått stort utrymme inte minst i DN.
