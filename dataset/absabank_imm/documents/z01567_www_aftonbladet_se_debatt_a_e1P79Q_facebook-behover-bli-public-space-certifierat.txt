Facebook behöver bli public space-certifierat.
Sedan antiken så har ”torget” – grekernas Agora – varit allmänhetens öppna mötesplats för politiska spörsmål.
Men vår tids torg byggs inte av nedhamrade fyrkantiga stenar, utan av digital kod som formas till internets sociala plattformar.All heder åt Speaker’s Corner i London, men dagens offentliga rum promenerar du inte till, du tar dem med dig när du promenerar. Dagens cybertorg är också mer i privat än i allmän ägo.
Det ställer både statliga och privata aktörer inför utmaningen att garantera samma öppenhet i cybervärlden som på stentorgen.
Statliga aktörer får inte förledas att kompromissa bort demokratins öppenhet och yttrandefrihet i rädsla för näthat eller falska nyheter. Och de privata aktörer som skapat plattformarna måste ges incitament för att stå bakom yttrandefriheten. Samtidigt måste människor vara trygga även på de nya cybertorgen.
Detta kan lösas genom att införa ett globalt certifikat: ett public-space-certifikat, som intygar att de som erhåller certifikatet garanterar användarnas rätt att uttrycka sig fritt, i synnerhet om politiska spörsmål, utan rädsla för avstängning eller censur.
Certifikatet ska inte vara tvingande, varje aktör får själv välja om de vill söka certifikatet. Vill man skapa ett slutet nischat sällskap utifrån vissa egensinniga kriterier, så ska man ha frihet till det. Men då får man också räkna med att gå miste om public space-certifikatets dragkraft.
Vi gillar nämligen certifikat. Livsmedelsverkets nyckelhål, Svanens miljömärkning, och RFSL:s hbtq-certifiering är bara några certifikat som skapar det konsumentförtroende som företagen strävar efter att vinna. Ett public-space-certifikat, utfärdat av exempelvis Kungliga biblioteket eller Internetstiftelsen i Sverige, hade kunnat fungera på samma sätt.
Alla stora samhällsdebattörer skulle lockas dit, vilket skulle dra folk, vilket i sin tur skulle få företag att av rent marknadsekonomiska principer vilja stå upp för det fria ordet. Användare skulle kunna anmäla om företaget bryter mot certifikatets kriterier. Om så bedöms vara fallet, skulle certifikatet kunna återkallas. En reprimand som naggar det bärande ryktet.
Men bör då alla tvingas ta del av allt? Nä, enskilda användare på sociala plattformer skulle kunna stänga av flöden som de tar anstöt av. Men bara för sig själva, inte för andra. De bör också kunna stänga av användare från att kommentera på deras personliga sidor. Men inte från att kommentera på andra håll.
Bör då allt tillåtas? Nä, barnporr och terrorismaktivism, är exempel på när staten i trygghetens namn måste ges rätt att inskränka friheten. Där måste detaljer och definitioner avgöras politiskt.
Men ett public-space-certifikat skulle vara en garant för det fria ordet. För antikens principer i vår globala, högteknologiska tid.
Ronie Berggren, konservativ debattör, redaktör av amerikanska nyhetsanalyser.
Häng med i debatten och kommentera artikeln – följ  Debatt på Facebook.
