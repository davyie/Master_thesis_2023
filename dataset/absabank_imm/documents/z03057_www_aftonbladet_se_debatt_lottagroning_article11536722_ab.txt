Partiledarna borde diskutera något nytt.
Under partiledardebatten i söndags funderade jag över riksdagspartierna? Det är två år till valet och två år från förra valrörelsen men de politiska argumenten och ställningstagandena var i praktiken de samma. Ändå har det hänt så mycket, ekonomisk kris, nya partiledare, splittring inom oppositionen osv.
Det är kanske inte så konstigt att vissa människor väljer att ta avstånd från partetablissemangen och söker sig andra vägar att påverka eller helt sonika struntar i politiken.
Häromdagen kom en undersökning som visar på vilka som väljer att vända sig till Sverigedemokraterna. Det är människor som känner sig helt åsidosatta av de etablerade partierna. En grupp är unga lågutbildade män som bor på landsbygden samt medelålders män med låg utbildning som definierar sig själva som arbetare. Undersökningen visar också att politikerföraktet är stort bland dessa grupper.
Lägger vi sedan till missnöjda pensionärer, besvikna folkförsvarsanhängare, förbannade EU-motståndare, stenhårda nationalister och allmänt främlingsfientliga surskallar har Sverigedemokraterna en ganska bred väljarbas. Chansen att de når riksdagen är stor.
Men partietablissemanget tar dem inte på allvar. Det fortsätter bråka om nivån i A-kassan, eller om samkönade äktenskap eller om pappamånaden.
Lotta Gröning.
