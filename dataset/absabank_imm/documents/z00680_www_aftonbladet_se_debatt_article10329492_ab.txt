Nu börjar slaget om förorterna.
För några dagar sedan presenterade folkpartiet sin Aktionsgrupp mot utanförskap. På detta sätt utvecklar vi vidare den kamp som vi initierade under valrörelsen. Folkpartiets valframgång ska förvaltas genom offensiva satsningar på samhällssektorer där vi hittills varit svaga.
Vi ska bli det ledande borgerliga partiet och utmana vänsterdominansen i det fattiga och utsatta Sverige, det Sverige som lever i utanförskap och social desperation, det Sverige som mer än något annat behöver en liberal politik för arbete och integration.
Socialdemokratin och stödpartierna har i praktisk politik visat hur tomhänta de står inför ett av Sveriges svåraste problem, det utanförskap som drabbar allt fler och som delar landet på ett mycket farligt sätt. Nu förvärras dag för dag ett redan tidigare ohållbart läge. Den svenska arbetsmarknaden har stagnerat sedan mitten på 2001 och redan nu finns det statistiskt belägg på hur detta slår med en förödande kraft mot utanförskapets Sverige. Sysselsättningsgraden bland utländska medborgare har sjunkit dramatiskt sedan dess och de mest drabbade är de personer som har rötter utanför Europa.
Konsekvensen av detta är inte bara att situationen förvärras i våra segregerade förorter. Allt fler kommuner vill inte ta emot fler flyktinginvandrare på grund av en integrationspolitik som har havererat på nationell nivå. Därmed får vi också en akut kris i flyktingmottagningen som hotar hela vår asylpolitik. När man stänger ut nyinvandrade människor från arbete och integration skapar man förutsättningar för att stänga landet mot dem som i morgon kan behöva söka skydd hos oss. Det är det yttersta priset för socialdemokratins och stödpartiernas integrationsmisslyckande.
Trots detta har de regerande vänsterpartierna väljarmässigt behållit ett starkt politiskt grepp över utanförskapets Sverige. Bidragspartierna har övertygat många att det är de och bara de som försvarar de fattiga och utsatta, och att ett liberalt alternativ skulle hota det enda som många har, alltså sina bidrag. Man har också spridit infama rykten om vår integrations- och invandringspolitik. Med Göran Persson i spetsen har man gått ut och försökt framställa fp – det parti som pläderar för en humanare flyktingpolitik och vill öppna Sverige för nya arbetskraftsinvandrare – som ett främlingsfientligt parti.
Nu tar vi upp handsken. Nu börjar vi slaget om förorterna. Vi ska förankra oss i varenda segregerad förort. Vi ska öppna oss för de många invandrare som känner sig misshandlade av socialdemokratins interna maktgrupper och som nu flyr partiet. Vi ska också vända oss till borgerligt sinnade invandrare som i dag känner sig hemlösa. Vi ska arbeta långsiktigt och systematiskt. Våra arbetsformer ska förnyas för att bereda plats åt alla dem som vill hjälpa oss i denna kamp för arbete och integration.
Men det är inte bara arbetsformerna som ska förnyas i detta syfte. Vi ska arbeta utifrån ett nytt förhållningssätt till de människor som vi vill vinna till vår kamp. Det handlar inte om att gå ut med ett nytt evangelium och få människorna att säga halleluja. Vi ska i stället vara ödmjuka och receptiva, vårt arbete ska bli ett givande och tagande, där vi testar, berikar och också omprövar våra idéer och förslag. Vi ska bjuda människor till ett trovärdigt och jämlikt samtal, bygga breda allianser och vinna stöd utan att partietiketten blir något hinder för detta.
2006 ska det finnas många kämpande liberaler med stark förankring i det segregerade Sverige, som på plats ska ta upp kampen mot bidragspartierna. Så ska vi vinna utanförskapets svenskar till den liberala kampen mot utanförskapet. Så ska vi också vinna valet 2006. Folkpartiets väg mot Rosenbad går via Rosengård!.
Lars Leijonborg  ,partiledare fp , Mauricio Rojas , ordförande i Aktionsgruppen mot utanförskap , Abdi Hanad , Aktionsgruppen mot utanförskap , f d ordförande för SSU i Umeå.
