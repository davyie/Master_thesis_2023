För Ullenhag tycks
hbtq vara politiskt pynt.
Medan politiker slagit sig själv på bröstet för en icke fungerande lag har en hel generation samkönade par gått miste om möjligheten att utöka sin familj.Anna Troberg.
Det här är en argumenterande text med syfte att påverka. Åsikterna som uttrycks är skribentens egna.
**Erik Ullenhag skriver att **Sverige ska bli världens bästa land för hbtq-personer att leva i, men hans tid som regeringens ansvarige för dessa frågor har präglats av en inaktivitet som bara brutits för symboliska uttalanden i samband med Pride och strategiska inspel inför stundande val (Brännpunkt 24/4).
Nu nalkas det EU-val och då är det dags för fler symboliska gester. Ullenhag har bjudit in myndighetschefer för att diskutera regeringens hbtq-strategi. Det är intressant eftersom regeringens hbtq-strategi mest verkar handla om att polera sin egen hbtq-gloria och sopa högst reella problem under mattan.
Ullenhag tycker att äktenskap mellan samkönade par är bra. Det räcker inte. Jag och min blivande fru och andra samkönade par som fått lära oss den hårda vägen att det finns vigselförrättare som inte vill eller får viga oss vill ha mer. Vad tänker Ullenhag göra åt att vi tvingas sitta längst bak i äktenskapsbussen?.
Ullenhag tycker det är bra att samkönade par får adoptera barn. Sedan lagen infördes 2003 har bara en handfull samkönade par fått adoptera. Medan politiker slagit sig själv på bröstet för en icke fungerande lag har en hel generation samkönade par gått miste om möjligheten att utöka sin familj, även jag och min blivande fru. Vad tänker Ullenhag göra för att se till att lagen fungerar i praktiken?.
Ullenhag tycker det är bra att man avskaffat tvångssteriliseringar av transsexuella. Det är det, men det kan inte Ullenhags regering ta åt sig äran för. Man lät sig av strategiska skäl hunsas av Kristdemokraterna och under tiden fortgick tvångssteriliseringarna. Man kan anta att det bidrog till den psykiska ohälsa bland transsexuella som ministern säger sig vara bekymrad över. Hur rättfärdigar Ullenhag detta politiska trixande för de som vägrats möjligheten att bilda familj?.
Skräddarsydda kurser i ämnen som intresserar och engagerar både kropp och själ.
Sedan har vi allt Ullenhag inte säger. Han säger inget om att FRA har en specialversion av Personuppgiftslagen (PUL) som ger dem rätt att registrera människors sexuella läggning. Han säger inte heller något om att Sverige systematiskt skickar tillbaka hbtq-flyktingar till länder där de riskerar förföljelse, våld och död. Tycker Ullenhag att registrering och avhysning av hbtq-personer rimmar väl med visionen att göra Sverige till ett föregångsland i hbtq-frågor?.
Regeringen och Ullenhag betraktar hbtq-politik som politiskt pynt. För mig är hbtq-politik en fråga om mitt liv. För de flyktingar som söker skydd i Sverige är hbtq-politik en fråga om liv eller död. Piratpartiet bryr sig inte om politiskt pynt. Vi bryr oss om människors liv och agerar därefter.
ANNA TROBERG.
partiledare Piratpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
