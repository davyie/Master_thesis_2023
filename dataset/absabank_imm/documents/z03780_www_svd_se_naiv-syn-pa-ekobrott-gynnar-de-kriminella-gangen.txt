Naiv syn på ekobrott gynnar de kriminella gängen.
Av 100 nya företag som startas i Sverige tros sju vara skapade enbart i syfte att begå brott. Regler och kontrollfunktioner för företag har setts som onödig byråkrati. Borgerliga partier har av ideologiska skäl blundat för kopplingar mellan företagsfifflet och våldsbrottsligheten, skriver V-politikerna Jonas Sjöstedt och Linda Snecker.
Där den grova organiserade kriminaliteten får fäste orsakar den ett stort lidande. Först och främst för de personer som drabbas direkt av våldet och deras anhöriga. Men även många andra runtomkring får sina liv kringskurna av hot, utpressning och rädslan för att drabbas. Narkotikahandeln leder till missbruk och i spåren av det ytterligare brottslighet.
Det här är en argumenterande text med syfte att påverka. Åsikterna som uttrycks är skribentens egna.
När vi bekämpar denna kriminalitet måste vi använda flera verktyg samtidigt. Det krävs närvarande och kunniga poliser med goda kontakter i området. Det krävs avhopparverksamhet och offensiva sociala insatser. I grund och botten krävs en politik för ekonomisk jämlikhet där ingen familj och inget bostadsområde tillåts halka efter. Där framtidstro och möjligheter finns för alla, där får de kriminella gängen svårt att rekrytera.
Något som alltför ofta glöms bort är att vi även måste gå på de ekonomiska bitarna. Den ekonomiska brottsligheten är inte lika uppseendeväckande och den ger inte de stora rubrikerna, men ofta hänger den tätt samman med den grova brottslighet som handlar om vapen, våld och narkotika. Det kriminella nätverk vars medlemmar står bakom narkotikahandel, beskyddarverksamhet och skjutningar kan samtidigt driva företag för systematiska ekobrott.
Detta handlar om alltifrån momsfusk och svart arbetskraft, till omfattande bedrägerier gentemot privatpersoner och andra företag. Dessutom finns ett ständigt behov av på ytan lagliga ekonomiska verksamheter för att tvätta pengarna från narkotikahandel och annan brottslighet. Ekobrottsmyndigheten anger i sin lägesrapport för 2016 att myndigheten under flera års tid sett en utveckling där företag i allt större utsträckning utnyttjas som brottsverktyg. Grovt kriminella startar företag vars enda affärsidé vilar på att begå ekonomisk brottslighet. Enligt myndigheten tycks gränsen mellan den kriminella världen och det etablerade näringslivet suddas ut. Istället för kofoten används företaget.
Av 100 nya företag som startas i Sverige tros sju vara skapade enbart i syfte att begå brott. Företag används inte sällan från vaggan till graven för att maximera brottsvinsten, från starta eget-bidrag till slutligen statlig lönegaranti vid konkurs.
Brottsförebyggande rådet pekar i en rapport på kopplingarna mellan den organiserade brottsligheten i Sveriges tre storstäder och omfattande ekonomisk brottslighet. Det är inte ovanligt att kriminella nätverk tar över legala företag med en god ekonomisk historik och sedan utnyttjar företag genom att köpa varor på kredit, använda sig av svart arbetskraft och olika former av bidrag. När räkningarna ska betalas är företaget tömt och personer i bolagsstyrelserna borta. Inte sällan missbrukas rot- och rut-bidrag.
Skräddarsydda kurser i ämnen som intresserar och engagerar både kropp och själ.
Vi har också sett hur gängkriminaliteten har gjort intåg i välfärdssektorn. Det är en utveckling så orimlig att man för några år sedan knappt hade trott det var möjligt, men där är vi idag. De snabba skattefinansierade välfärdsvinsterna har lett till flera exempel på grov organiserad brottslighet inom hemtjänst, assistans och vinstdrivna privatiserade arbetsmarknadsinsatser.
Samhället har under alltför lång tid haft en naiv syn på de grovt kriminellas användning av företag. Regler och kontrollfunktioner för företag har setts som onödig byråkrati och man har blundat för konsekvenserna av att avskaffa dem. Borgerliga partier har av ideologiska skäl inte velat se hur företagsfifflet och våldsbrottsligheten hänger samman.
Under Annie Lööfs tid som näringsminister genomfördes ett flertal sådana "administrativa lättnader" för företagare. Den borgerliga regeringen slopade kravet på revisor i små bolag. De gjorde det enklare att skaffa F-skattesedel liksom att senarelägga bokföringen. De halverade kravet på aktiekapital till 50 000 kronor. Enligt Ekobrottsmyndigheten har dessa förenklingar även inneburit tydliga förenklingar för kriminella. Det har blivit enklare att använda företaget som brottsverktyg. Mörkertalet bedöms vara stort eftersom de anmälda brotten främst är resultat av Skatteverkets kontroller och konkursförvaltarnas utredningar.
För att pressa tillbaka de kriminella även här vill Vänsterpartiet göra en rad förändringar. Vi vill återföra revisionsplikten för mindre aktiebolag, vilket bland annat förespråkas av Ekobrottsmyndigheten. De borgerliga partierna vill gå åt andra hållet och slopa revisionsplikten för ännu fler företag. Vänsterpartiet vill även återinföra månadsredovisningen av antalet anställda. Dessutom måste upphandlingsområdet stramas upp. Där krävs enkla och tydliga regelverk som stänger dörren för skattefusk, felaktiga utbetalningar och svartjobb. Det ska vara lätt att göra rätt, både för det allmänna och för företagen. Vi måste också få ett slut på privatiseringsivern och vinstjakten i välfärden. Det är fullständigt oacceptabelt att den skattefinansierade välfärden har blivit en guldgruva för kriminella.
På lokal nivå finns goda exempel att ta lärdom av. I Södertälje har man lyckats göra betydande framsteg mot kriminella nätverk genom ett systematiskt arbete där polis och åklagare samarbetat med kommunens olika kontor, Skatteverket och Kronofogden. Så kan man bättre komma åt personerna högre upp i de brottsliga nätverken, inte bara deras underhuggare. Liknande arbete behöver ske på fler håll i Sverige.
Vi behöver ordning och reda i näringslivet, med kollektivavtal och god insyn för myndigheter och fackliga organisationer. Det gynnar oss alla, inte minst alla de företagare som gör rätt för sig. Vi vet att småföretagare ofta drabbas hårt av de kriminella nätverken. Ibland som direkta brottsoffer, ibland genom att konkurreras ut av de som fuskar.
En politik mot ekobrott är en politik mot den grova organiserade brottsligheten. De kriminella ska tryckas tillbaka på flera plan samtidigt, varav ett är att bekämpa deras ekonomiska brottslighet. Det måste vara ett slut på den naiva synen på ekonomisk brottslighet. För att öka tryggheten måste vi se sambandet.
Jonas Sjöstedt (V).
partiledare.
Linda Snecker (V).
rättspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
