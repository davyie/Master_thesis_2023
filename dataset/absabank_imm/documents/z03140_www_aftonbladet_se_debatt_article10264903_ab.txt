Lagen har ändrats men hedersmorden finns kvar.
Hedersmord är fortfarande ett reellt hot för flickor och kvinnor i Turkiet. Det kan tyckas ofattbart med tanke på den åttioåriga moderniseringsprocess som landet har genomgått.
Lagstiftningen har nyligen ändrats: männens status som ”familjens överhuvud” har inte längre något lagligt stöd. Män och kvinnor ska nu ha ”lika rättigheter inom familjens ägor” och detta gör att ”våld i hemmet” betraktas som ett brott som kan bestraffas.
Men dagligen läser vi artiklar på sidan tre i de turkiska tidningarna om att ”en viss Ayse eller Fatma har strypts, hon hade varit otrogen och familjerådet beslutade att hon måste dö”, att ”en ung kvinna har knivskurits av sin bror efter att hon lämnat familjen för att leva med sin pojkvän” eller till och med: ”man dödade ex-frun efter rykten om prostitution”.
De konkreta ”orsakerna” bakom handlandet varierar från fall till fall men förövarna själva refererar alltid till begreppet heder – makens heder, familjens heder, byns heder – vilket gör att mördaren möts med en viss grad av tolerans och till och med respekt från allmänheten.
Och från rättsinstanserna. Som regel undgår våldsmannen det strängaste straffet om han kan visa att han dödade flickan eller kvinnan för att ”återupprätta sin heder”.
Sett ur ett vidare perspektiv kan vi – trots brist på tillförlitliga data – konstatera att hedersmord är ett större hot för kvinnor som lever i de sydöstra, kurdiska, delarna av Turkiet än för kvinnor i resten av landet.
Det är värre för dem som lever i illiterata befolkningsgrupper än för dem som lever bland någorlunda läskunniga människor, och det är värre för dem som lever i avlägsna byar än för dem som lever i urbana områden.
Hedersmord har visserligen gemensamma rötter med den hustrumisshandel som vi kan se i kulturer världen över, men själva dödandet av flickor och kvinnor för heder har framför allt sitt ursprung i mycket råa former av manlig dominans. Det är en mentalitet som härstammar ur stamsamhällen och/eller feodala relationer där kvinnor ses som produktionsmaterial eller gods, likvärdigt med boskap eller vete.
Turkiets hyllade poet Nazim Hikmets vers tillhandahåller en grafisk beskrivning av kvinnornas status på landsbygden i början av det förra seklet: ”Kvinnor, våra kvinnor, som måste vänta på boskapen innan de kan börja sin måltid.”.
I dessa samhällen görs bröllopen upp mellan brudens och brudgummens respektive fäder. Brudgummens familj är skyldig att betala en avsevärd summa. Man ”köper” bruden.
Hedersmord utförs inte enbart för att rädda hedern, det är också ett sätt att bevara värdet på ”varan”, alltså kvinnorna. Hedern utgör en av de grundläggande kvaliteterna hos varan. Den får inte förstöras, den måste skyddas och bevaras för ”slutanvändaren” och den måste säljas till högsta möjliga pris.
Familjeöverhuvudets stolthet och ära som ägare till varan skyddas med hot om våld.
Enligt juristen Vildan Yirmibes forskning finns det ett lokalt ordspråk i Gaziantep- provinsen som säger: ”om blodspengar är 500 guldmynt så är hederspengar 1 000 guldmynt”.
Denna manskultur får större inflytande och större acceptans hos allmänheten då den har stöd också hos kvinnor, även sådana som blivit offer för traditionen. Det manliga förtrycket blir en måttstock för alla.
Mördarna är i vissa fall kvinnor – mödrar eller kvinnliga släktingar till offret – som tillämpar den traditionella rättvisan. Men i nästan samtliga fall är offret en ung kvinna, vars oskuld är det mest grundläggande elementet för familjens heder.
I Turkiet har vi de senaste decennierna sett en massiv inflyttning från de sydöstra provinserna till förortsområden kring städer som Istanbul och Ankara. Folk har tagit med sig sina urgamla seder. Vi ser samma sak i många europeiska städer; ute i Europa finns tre miljoner gästarbetare från Turkiet.
I nästan varje fall av hedersmord i större städer kommer offret och förövaren från en emigrantfamilj. Samtidigt har kvinnors medvetenhet vuxit betydligt, tack vare den ökade politiska aktiviteten under de senaste 20 åren.
I sydöstra Turkiet märks vissa positiva tendenser vad gäller könsrollerna, men utan grundläggande forskning och insamling av statistiska data kan vi inte veta om hedersmord fortfarande är lika legitimt i dessa områden som det varit under tidigare decennier.
Det måste erkännas att folkets islamiska tro spelar en stor roll i våldet mot kvinnor – både vad gäller hustrumisshandel och hedersmord.
Genom att förorda stening av kvinnor som varit otrogna och genom att ge män rätt att slå olydiga fruar har den islamiska sharian gett legitimitet åt kvinnoförtryck och misshandel i hemmet.
I de sydöstra och nordöstra provinserna har det islamistiska partiet starkare stöd än på andra håll och det är här som antalet hedersmord är som störst. Troligen finns det en koppling mellan dessa två fenomen. I de samhällen som förordar en mer frihetlig tolkning av islam är hedersmorden mycket få.
Vi kan alltså inte hävda att hedersmord rekommenderas eller tolereras i den islamiska religionen. Islam har under många århundraden byggt upp en komplex juridisk struktur och det är en tro som egentligen erbjuder en betydligt mer civiliserad rättvisa än den vi ser i tolkningarna av islam i de sydöstra provinserna.
Turkiets kvinnor fortsätter sin kamp för frihet från våld. Den fjärde konferensen om kvinnohärbärgen hölls i Antalya i november 2001. Olika arbetsgrupper bildades med inriktning på hedersbrott, fristäder för kvinnor, bildandet av informationscentraler samt stödgrupper för kvinnor som utsatts för våldtäkt under krig.
I slutkommunikén från konferensen betonades vikten av att sprida kunskap om hedersmord till allmänheten. Man förordade också hårdare straff för incest, våldtäkt, oskuldskontroller, hedersmord och andra hedersrelaterade brott.
Juristen Vildan Yirmibes menar att staten fortfarande negligerar våldsbrott som begås i hemmet och att de juridiska åtgärderna som kan vidtas inte är tillräckligt avskräckande. Domstolarna ger fortfarande i många fall immunitet eller straffminskning för hedersmord.
Behovet att återupprätta sin heder anses vara en förmildrande omständighet, säger hon.
Det formella juridiska jämställandet av kvinnor och män vi nyligen fått i Turkiet är alltså inte tillräckligt. Samhällets oskrivna lagar väger fortfarande tyngre.
För att kvinnors frigörelse skall bli möjlig måste hederskulturen utplånas.
Nadire Mater (Författare Istanbul Dömd men senare friad för att ha förolämpat turkiska armén i Mehmeds bok om unga män som gjort militärtjänst i de kurdiska delarna av Turkiet.).
