Husbys unga är också ”vanliga medborgare”.
För ett år sen började bilar brinna i Husby. Majoriteten av Husbyborna ansåg att polisens dödskjutning av en 69-årig man var den tändande gnistan, som ledde till fem nätters frustration.
Vi i Megafonen försökte ge Husby en alternativ röst, till den ramberättelse som annars poliser och politiker har makten att ge.
Ett år senare och den mediala törsten är på topp igen, och SVT:s ”Uppdrag Granskning” (UG) är inget undantag.
Vi har valt att tacka nej till medverkan och tar avstånd från det program som visades.
Redaktionens uppdrag är att blottlägga missförhållanden och maktmissbruk, men i brist på bättre har UG i stället valt att återge en vinklad bild av händelseförloppet, spekulera fritt över möjliga bakomliggande faktorer och lättvindigt peka ut syndabockar. Att i en kommentar försvara sin oskuld i UG, som utan grunder redan avkunnat sin dom, är fullständigt meningslöst. Programmet försöker tydligt att ställa goda mot onda, vanliga medborgare mot icke-medborgare.
‪Det är en dramaturgi som vi väljer att inte gå med på.
UG valde att fokusera på att hänga ut personer eller grupper som kunde tänkas ha dragit i gång själva upploppen. Var det medierna och deras bevakning? Var det polisens nya arbetssätt? Eller var det ungdomsorganisationen Megafonen?.
Med polisens satta ramberättelse får vi i UG berättat att det finns underrättelseinformation som säger att individer från Megafonen deltagit i upploppen. Men vi lever i en rättstat och om UG:s hemlighetsstämplade dokument hade stämt så hade vi rimligen fått känna av rättsliga konsekvenser, vilket inte har skett. Vi anser att varken poliser eller UG, som finansieras av våra skattepengar, ska få sitta och förmedla skvaller och lösa antaganden via public service.
Vi hade gärna medverkat i ett program om Husby som satte fokus på områdets utveckling och upprustning. Om man hade gjort en granskning av stadsdelsnämndens satsningar och prioriteringar, varför mer än hälften av eleverna går ut med ofullständiga betyg, eller att man tittat närmare på lyxrenoveringarna i Järva och bostadsfrågan, eller varför inte på arbetslösheten. Om man hade granskat roten till problemen helt enkelt – relevanta faktorer och de egentliga orsakerna till medborgarnas frustration.
Allt som sker i Husby och i varje förort berör alla oss som bor där, samtliga röster och protester som uttrycks är delar av vårt gemensamma samhälle. Det är Megafonens demokratiska rätt att ge en egen tolkning av den situationen.
Någon borde granska UG:s retorik, som målar upp en skillnad mellan ”vanliga medborgare” och de ”kriminella ungdomarna”. Denna tolkning framställer Husbys frustrerade ungdomar som icke-medborgare. Det är lika exkluderande som den stigmatiserade samhällsstruktur som skapat klyftorna och som skapat bränderna.
När ska man inse att vi alla är en del av samhället? Vi är syskon och vänner från gården, vi är frustrerade ungdomar och oroliga föräldrar. Det finns inte ”vanliga medborgare” för då måste det finnas ”ickevanliga medborgare”.
Megafonen är till för att områdets unga ska få en väg att kräva sin rätt och höja sin röst. Om det sticker i folks ögon att vi väljer att använda denna röst för att ifrågasätta och konstruktivt kritisera samhället så får det väl göra det.
Vår slutsats är att notan för upploppens kostnad behöver läggas på en simpel syndabock, sen vill man pusta ut och glömma bort. Att betrakta individer som ensamma bärare av skulden är att förbise det samhällsproblem som skapat individens frustration.
Melody Farshin.
Macarena De La Cerda.
Emma Dominguez.
FAKTA.
