FN ska leda kampen mot terroristerna.
Det som en gång var World Trade Center glöder och stinker ännu fyra veckor efter kollapsen. När som helst kan elden ta fart igen, när röjningsmanskapet blottar fickor i ruinerna och syre tillförs. De som kommer för nära Ground Zero känner skosulorna börja smälta. Där, i hettan, röken, askan och förödelsen börjar man förstå varför katastrofområdet, Ground Zero, fått namn efter kärnvapenexplosionernas nollpunkt.
New York kämpar förtvivlat för att återgå till ett något slags normalitet, trots en ständigt närvarande sorg och de förödande konsekvenserna för sysselsättning och ekonomi. Förutom alla döda och saknade har hundratusentals människor mist jobbet, tiotusentals företag slagits ut medan återuppbygg- naden beräknas kosta över 100 miljarder dollar.
Tusentals begravningar och minnes-.
stunder äger rum i New York. Alla brandstationer på Manhattan med omnejd har sorg. Vid en station strax intill Ground Zero dog samtliga brandsoldater under räddningsarbetets första timmar. Stationen närmast teaterdistriktet kring Broadway miste 15 av sin besättning. Brandkårens lilla säckpipekår, som av tradition spelar vid kollegers bortgång, arbetar för högtryck. Ett dåligt år kan det röra sig om spelningar för sex fallna kamrater, den 11 september krävdes 343 kollegers liv. De två första veckorna blåste de sina pipor vid 90 olika begravningar, bara under lördagen den 6 oktober blev det 20 gånger och under hela veckan 46 spelningar. Alla klarar inte anspänningen. ”Att se den ena familjen efter den andra kollapsa och förtvivlade, storgråtande barn blir till slut outhärdligt”, säger en av blåsarna utanför St. Patrick ́s-katedralen i New York.
Massmorden i New York, Washington och Philadelphia är inte bara en amerikansk tragedi, de 6 000 offren kommer från 81 länder från jordens alla kontinenter. Där finns nästan hälften av världens nationer och FN:s medlemsantal representerade. Förenta nationerna reagerade också med osedvanlig snabbhet, enighet och kraft på terroristattackerna. Det spelade nog en realpolitisk roll att just supermakten USA drabbades, men FN:s resoluta svar var en reaktion mot det plötsliga, brutala och oerhörda i attackerna mot oskyldiga samt utmaningen av ett nytt, okänt gemensamt hot som kunde drabba vem som helst. Där fanns även känslan av närhet till döden och förödelsen, FN ligger knappt tre kilometer från Ground Zero.
Men viktigast var ändå att världsorganisationen visade att den både kan, vill och måste ha en huvudroll i en världsomfattande kamp mot terrorismen. Ett amerikanskt eller västerländskt korståg mot terrorismen vore av många skäl både farligt och dömt att misslyckas, något som man också snabbt insåg i Washington. Beslutet att strax efter den 11 september avbetala USA:s skuld till FN med 582 miljoner dollar motiverades av en tidigare FN-skeptiker i kongressen med orden: ”Att USA försöker bygga en global koalition mot terrorismen och samtidigt har den största skulden till FN, är inte bara oacceptabelt utan också ett hinder för våra diplomatiska ansträngningar och helt klart en fara för vår nationella säkerhet.”.
Kampen mot terrorismen i den ohyggliga form som vi sett den är en internationell angelägenhet. De långtgående FN-resolutionerna efter den 11 september var inte de första i sitt slag. Att talibanerna i strid mot folkrätten skyddar och tränar terrorist-organisationer, och att de använder sina områden för planering av terroristattacker, fastslogs av FN:s säkerhetsråd i två olika resolutioner redan i augusti 1998, efter bombattackerna mot de amerikanska ambassaderna i Tanzania och Kenya.
I oktober 1999 konstaterade Säkerhetsrådet att talibanerna gav bin Ladin en fristad och krävde att de omedelbart utlämnade bin Ladin. Till dess att regimen i Kabul vidtog dessa åtgärder införde FN sanktioner om flygförbud och frysande av deras finansiella tillgångar. I december 2000 krävde Säkerhetsrådet på nytt att talibanerna stängde träningslägren för terrorister samtidigt som man utvidgade sanktionerna till att omfatta vapenembargo och reseförbud. Vidare beslutade FN att upprätta en lista över personer med samröre med bin Ladin och al-Qaidarörelsen.
När nu terrorismen globaliserats, måste också kampen mot terrorismen globaliseras. Och endast Förenta nationerna kan ge legitimitet åt den världsomspännande koalitionen som bildats.
Viktigt för att den stora uppslutningen av FN:s medlemsstater i den kampen skall hålla, är att just FN-resolutionerna efterlevs. De ger USA rätt till självförsvar, också med militära medel, för att förhindra nya terroristattacker. Men aktionen som nu har inletts måste riktas mot legitima mål, vara proportionerlig och ge oskyldiga civila maximalt skydd. Dessutom måste USA och England, som Göran Persson betonat, i enlighet med FN-stadgan rapportera till FN:s säkerhetsråd om de åtgärder man vidtager.
Olof Palme som av några i den svenska debatten nu beskylls för ”internationella äventyr” och ”ha hämtat näring hos marxistiska romantiker i Afrika, Asien och Latinamerika”, var en av de första och en de få regeringscheferna som i FN varnade för faran av internationell terrorism. ”Freden är Förenta nationernas främsta syfte”, sade han i FN:s generalförsamling i oktober för sexton år sedan, och fortsatte: ”Ett område där samarbete mellan stater är absolut nödvändigt är i kampen mot terrorism i alla dess former, denna grymma slakt av oskyldiga civila.” Tio år tidigare, i november 1975, hade Palme också tagit avstånd från en resolution om apartheid i vilken sionism och rasism jämställdes.
Olof Palme var konsekvent i sitt budskap om att fattigdom och förtryck leder till vrede, instabilitet och motstånd. Han påtalade att de allvarligaste hoten mot mänskligheten utgjordes av massfattigdomen och massförstörelsevapnen. Dessa hot är alltjämt giltiga.
Också idag, efter den 11 september, måste vi kunna se de långsiktiga hoten mot vår överlevnad. En strikt och allmän uppslutning kring de konventioner som är avsedda att begränsa och förbjuda biologiska och kemiska vapen samt kärnvapen måste nu till. Det är angelägnare än någonsin att den rika världen, även dess starkaste medlem, på allvar ser de underliggande sociala, ekonomiska och politiska faktorer som skapar den mänskliga misär där fanatism och terrorism kan frodas och vinna stöd. Ökat bistånd, konfliktförebyggande insatser, en rättvisare handel, skuldlättnader och insatser för internationell förståelse över kulturella och religiösa gränser ingår i en sådan långsiktig strategi. Även här har FN en oundgänglig roll.
Pierre Schori (FN-ambassadör New York).
