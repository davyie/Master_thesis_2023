Vips har vi några färre i statistiken.
AMS tar nya grepp ser jag. Snart kommer arbetslösa inte ens att behöva gå till arbetsförmedlingen för att skriva in sig. Istället ska man göra det via Internet.
Det är ett naturligt led för en modern organisation att möta människor. Varför slösa pengar på att arbetslösa ska få träffa en handläggare – en vanlig människa – som det går att prata med om den situation som man befinner sig i som arbetssökande? Tacka vet jag nätet och datorn och funktionerna skicka och svara. Och så den där lilla pricken eller flaggan som signalerar att vi fått mejl.
Har AMS tur så kanske de arbetslösa inte kan hantera datorn eller gillar cybervärlden så mycket att de försvinner in i den. Vips har vi några färre i statistiken.
När handläggarna på arbetsförmedlingarna inte längre behövs utan mest sitter och vänder papper och administrerar bidrag kanske också AMS och dess enorma organisation skulle kunna avvecklas? Med en dator och rätt verktyg kan folk klara sig själva.
Det är i alla fall betydligt bättre att veta att man inget stöd har än att vecka ut och vecka in jaga en arbetsförmedlare som ändå hänvisar en till nätet. Vad tror du om det Littorin?.
Lotta Gröning.
