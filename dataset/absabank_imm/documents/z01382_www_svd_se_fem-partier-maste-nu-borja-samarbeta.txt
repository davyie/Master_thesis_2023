Fem partier måste
nu börja samarbeta.
Väljarna har rätt att kräva mer från partier som gör anspråk på regeringsduglighet.Anders Cnattingius och Henrik Thorsell.
Det här är en argumenterande text med syfte att påverka. Åsikterna som uttrycks är skribentens egna.
För tjugo år sedan gick de fyra borgerliga partierna och Socialdemokraterna samman och arbetade fram en överenskommelse om det framtida pensionssystemet. Som ett resultat har Sverige i dag ett av världens mest stabila pensionssystem.
Det måste framstå som en gåta för flertalet hur samma partier har kunnat uppvisa ett så pass bristande självförtroende gentemot två av de viktigaste samhällsutmaningarna som vårt samhälle i dag står inför, migrationen och integrationen.
I stället för att med kraft och beslutsamhet gå samman över blockgränserna på allvar och hitta robusta lösningar har man låtit debatten helt styras av V, MP och SD. Alltför länge har dessa tre partier tillåtits polarisera den politiska debatten mellan en ståndpunkt som ofta kan betecknas som huvudlös och en annan som är direkt hjärtlös.
**Det är nu hög tid **att de fem partierna bakom pensionsöverenskommelsen visar samma framsynthet och ansvarstagande vad gäller Sveriges framtida invandring, flyktingmottagande och integration av nyanlända. Tillsammans måste vi uppnå en bred, blocköverskridande överenskommelse som tar sikte på lösningar för vilka Sveriges medborgare kan känna förtroende.
Det må hända att ideligen positionera sig mot SD ger pluspoäng på kultursidorna och gör det enkelt för journalistiken men det löser inte grundproblemet. Väljarna har rätt att kräva mer från partier som gör anspråk på regeringsduglighet.
Skräddarsydda kurser i ämnen som intresserar och engagerar både kropp och själ.
**Det handlar **bland annat om att ha en generös flyktingmottagning men samtidigt sätta en tydlig gräns för när Sveriges ansvar slutar och andra länders börjar. Det handlar bland annat om integration av nyanlända med arbetslinjen i förgrunden, som bygger på tolerans för olikheter men som samtidigt är fast förankrad i värderingar som inte är förhandlingsbara. Framför allt handlar det om att vägledas av principer som bygger på både hjärta och hjärna. Ett öppet hjärta måste paras med sunt förnuft.
Förhoppningsvis kan Sverige då på sikt uppnå ett av världens mest stabila system för migration och integration. Vi anser att Folkpartiet bör vara det första borgerliga partiet att sträcka ut handen till Socialdemokraterna med detta som ärende.
ANDERS CNATTINGIUS (FP).
gruppledare för Fp i Vellinge kommunfullmäktige.
HENRIK THORSELL (FP).
ordförande Folkpartiet i Vellinge kommun samt andre vice ordförande i Vellinge kommunstyrelse och kommunfullmäktige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
