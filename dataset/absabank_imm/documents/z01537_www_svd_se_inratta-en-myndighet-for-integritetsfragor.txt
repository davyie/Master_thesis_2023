Inrätta en myndighet för integritetsfrågor.
I Sverige råder i dag ett fragmenterat myndighetsansvar för integritet trots att regeringen själv konstaterat att utvecklingen innebär nya utmaningar. Regeringen bör därför inrätta en särskild integritetsskyddsmyndighet som tar ett samlat ansvar för integritets- och dataskyddsfrågor och bevakar utvecklingen. Det skriver Thomas Ekman och Stefan Backman, Tele2.
Samma fråga kan få tre olika svar, men också falla mellan tre olika myndigheters stolar.Thomas Ekman och Stefan Backman.
Det här är en argumenterande text med syfte att påverka. Åsikterna som uttrycks är skribentens egna.
Utvecklingen inom mobil kommunikation innebär nya förutsättningar för såväl myndigheters som bolags ansvar för integritets- och dataskyddsfrågor. Datatrafiken i svenska mobilnäten fortsätter öka: första halvåret 2012 till första halvåret 2013 var ökningen 68 procent enligt Post- och telestyrelsen. Samtidigt har smartphones tillsammans med moderna 4G-nät inneburit helt nya kundbeteenden och behov. Trots detta så har Myndighetssverige förändrats marginellt för att hantera de nya utmaningar som utvecklingen inneburit och ansvaret för integritets- och dataskyddsfrågorna i Sverige ligger i dag splittrat på flera myndigheter.
Vi föreslår därför att regeringen för att säkerställa en rättssäker hantering av svenska mobilanvändares rättigheter på integritets- och dataskyddsområdet inrättar en central oberoende integritetsskyddsmyndighet. Expertmyndigheten bör ges ett samlat ansvar för de viktiga integritets- och dataskyddsfrågorna som obligatorisk remissinstans och bevaka alla initiativ från lagstiftare och andra myndigheter som riskerar att inskränka eller urholka integriteten för våra kunder.
I sak behövs inte fler tillsynsmyndigheter – tvärtom vore en centralisering en god effektiviseringsmöjlighet och samhällsekonomiskt sunt. En expertmyndighet kan också ge bättre stöd när vi konfronteras med initiativ som begränsar möjligheterna för oss att ta ansvar för våra kunders integritet – sådan samlad kompetens finns inte i dag. Frågan om en central expertmyndighet för integritet och dataskydd har diskuterats tidigare, men avfärdats. Här måste regeringen tänka om.
Det innebär en risk ur ett rättssäkerhetsperspektiv att vi som operatör i dag måste förhålla oss till både PTS och Datainspektionen som tillsynsmyndigheter i integritetsfrågor, då deras befogenheter och åsikter ofta skiljer sig. Till det kommer att Säkerhets- och integritetsskyddsnämnden ska granska hur myndigheter begär ut uppgifter från oss och hur dessa används. Därför kan samma fråga få tre olika svar, men också falla mellan tre olika myndigheters stolar. Att det sedan finns fler myndigheter, exempelvis Justitiekanslern, Socialstyrelsen och Länsstyrelserna, som har tillsyn över integritetsfrågor på andra områden visar ytterligare på splittringen.
En parlamentarisk integritetskommission har föreslagits med argumenten att teknikutvecklingen innebär nya utmaningar för integritetsskyddet. Initiativet framstod också som nödvändigt när Sveriges Radios Ekonyheter kort därefter avslöjade Säpos påtryckningsarbete mot svenska telekomoperatörer att implementera ett system för enklare tillgång till operatörers databaser, ITS27. Tele2:s kritik mot myndigheternas agerande på integritetsområdet har bemötts med vaga invändningar om att regeringen inte har skäl att anta att myndigheterna missbrukar tillgängliga medel som står till buds. När USA:s president Barack Obama nyligen (17/1) offentliggjorde nya direktiv till National Security Agency (NSA) som innebar begränsningar i hur myndigheten medges insamla data från medborgares mobiltelefoner var det just ett sådant förhållningssätt som självkritiskt avfärdades som naivt. Det rimmar illa med regeringens försvarslinje.
Skräddarsydda kurser i ämnen som intresserar och engagerar både kropp och själ.
När mobiltelefoni är så mycket mer än att ringa så blir våra kunders integritet allt viktigare. Där en mobiltelefon vid millennieskiftet användes för samtal och skickande av sms så innehåller en smartphone i dag ofta tusentals fotografier, information om betalningsvanor, surfvanor och gps-platsinformation. Detta är information som naturligtvis är synnerligen integritetskänslig för våra kunder.
I morgon uppmärksammas den internationella dataskyddsdagen i USA, Kanada och hela Europeiska Unionen. Att lyfta integritetsfrågan efter 2013 som präglats av övervakningsskandaler såväl i USA med NSA-skandalen, som i Sverige med avslöjanden om Säpos påtryckningsarbete, känns viktigare än någonsin.
I en tid där inskränkningar på integritets- och dataskyddsområdet får allt allvarligare konsekvenser bör därför regeringen inrätta en expertmyndighet med samlat ansvar för integritets- och dataskydd i svenska samhället. Det skulle visa att regeringen tar integritetsfrågan på allvar, vilket är något som både vi och våra kunder kräver.
THOMAS EKMAN.
vd, Tele2 Sverige.
STEFAN BACKMAN.
chefsjurist, Tele2 Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
