Muf-förslag ställer
grupper mot varandra.
Tjänstesektorn är personalintensiv och därmed en viktig inkörsport till arbete också för unga och utrikes födda, skriver Per Juth och Claudio Skubla, Svenska Taxiförbundet, i en replik.
En möjlig lösning är att genomföra riktade åtgärder mot arbets-intensiva branscher – som taxi – i form av en sänkning av arbets-givaravgifterna.Per Juth och Claudio Skubla.
Det här är en argumenterande text med syfte att påverka. Åsikterna som uttrycks är skribentens egna.
"Låt de första 500 000 kronorna som intjänas vara skattebefriade", skriver Moderata Ungdomsförbundets ordförande Rasmus Törnblom (9/1). Tanken är god eftersom det skulle ge arbetsgivare möjlighet att anställa fler unga och nyanlända svenskar till lägre kostnader utan att nettoinkomsten sänks.
Tyvärr slår förslaget fel eftersom en favorisering av vissa grupper resulterar i att olika grupper på arbetsmarknaden ställs mot varandra. En bättre åtgärd är att genomföra en generell sänkning för en hel bransch eller sektor som snabbt kan bidra till fler jobb och integration.
**Tjänstesektorn är **personalintensiv och därmed en viktig inkörsport till arbete också för unga och utrikes födda. Inom exempelvis taxi är över 45 procent av alla förvärvsarbetande utrikes födda, inom städbranschen 48 procent och inom hotell- och restaurang 35 procent. Detta ska ställas mot riket som helhet där knappt 15 procent av alla yrkesverksamma är utrikes födda.
Inom tjänstenäringen finns också goda möjligheter till karriär och eget företagande. Det går alldeles utmärkt att börja som anställd taxiförare för att så småningom starta ett eget företag och börja anställa egna medarbetare. Många invandrare tar vara på de möjligheterna, vilket har resulterat i att andelen utrikes födda företagare taxinäringen är hela 55 procent, enligt SCB.
Tillväxtverket har i en rapport visat på den potential som finns genom bättre integration. Små företag som drivs av utrikes födda anställer generellt sett fler än de företag som drivs av inrikes födda och det är vanligt att företag som drivs av utomeuropeiska invandrare anställer personer som har invandrat. På så sätt bidrar ett ökat företagande hos utrikes födda till att minska arbetslösheten hos andra utrikes födda.
Vad som också kännetecknar tjänsteföretagen är en pressad lönsamhet. Det gäller särskilt inom taxibranschen där den genomsnittliga rörelsemarginalen för hela 2000-talet är mindre än 2,3 procent. Det ska jämföras med näringslivet totalt som pendlar mellan 5 och 8 procent.
**Skatter och avgifter, **kostnader som företagen inte kan påverka, är en stor post i taxiföretagens totala kostnadsmassa jämfört med andra branscher. För taxiföretagen är hela 60 procent av kostnadsmassan skatter och tvingande avgifter. Ytterligare höjningar av skatter kommer att få stora konsekvenser för lönsamheten och förmågan att betala ut löner till de anställda.
Det är därför med oro som vi ser hur taxiföretagens mycket snäva marginaler äts upp av ständigt nya punktskatter, såsom fordons- och energiskatter, höjningar av trängselskatten och dess spridning till fler städer samt tvingande avgifter, såsom införande av väg- och broavgifter samt pålagor för att få tillträde till tåg- och flygterminaler.
Ytterst påverkar det taxiföretagens möjligheter att anställa – trots att behovet av mer personal är skriande stort.
En möjlig lösning är att genomföra riktade åtgärder mot arbetsintensiva branscher – som taxi – i form av en sänkning av arbetsgivaravgifterna. Det skulle i ett slag förbättra den ekonomiska situationen för taxiföretagen och skapa utrymme, vid en given lönenivå, för att snabbt anställa ett stort antal människor, inte minst unga och invandrare.
Decemberöverenskommelsen mellan regeringen och Alliansen borde leda till att våra politiker nu börjar föra en aktiv politik som sänker trösklarna till anställning och egenföretagande i tjänsteföretagen. Om det finns allvar bakom orden att fler människor ska komma i arbete måste någon form av skatteväxling till, vilket i stort sett alla riksdagspartier har visat sig positiva till att pröva.
PER JUTH.
förbundsdirektör i Svenska Taxiförbundet.
CLAUDIO SKUBLA.
kommunikationschef i Svenska Taxiförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
