Dags att visa civilkurage.
På Hallands nation i Lund genomfördes ett numer mycket omtalat framträdande där ett antal studenter klädde ut sig till afrikanska slavar, och genomförde en fejkad slavauktion. Ett "roligt spex" säger några, ett klart uttryck för rasism säger jag.
Det här är en argumenterande text med syfte att påverka. Åsikterna som uttrycks är skribentens egna.
Yttrandefrihet och ett öppet samhälle är mycket viktiga värden i en demokrati. I Sverige har det dock beslutats att detta inte är värden som i alla lägen går före rätten att inte bli diskriminerad. Händelserna på Hallands nation likväl som efterspelet där personen som anmälde händelsen, Jallow Momodou trakasserats och bland annat kallats "negerslav", är inte bara avskyvärda uttryck för rasism och tveklös diskriminering, det är också situationer då yttrandefriheten måste ge vika för andra högre värden, rätten att inte bli diskriminerad. En rätt som grundar sig i antagandet om alla människors lika värde.
Det är intressant, för att inte säga avslöjande, att det tydligt rasistiska i händelsen verkar undgå många i Sverige idag. Kuratorn på hallands nation, Elinor Lavesson, hävdar att det inte legat några rasistiska tankar bakom spexet och konstnären Dan Park har tryckt upp och spridit en rasistisk bild på Jallow Momodou, på dennes arbetsplats, Malmö Högskola. Både Lavesson och Park menar att det rör sig om ett skämt, ett spex där studenter klätt ut sig för att vara roliga och inget mer.
Inte nog med att denna totala brist på insikt om historiska maktförhållanden är slående, det visar hur det svenska samhället fungerar idag. Är det en tillfällighet att det i dagens Sverige görs uttalanden som försöker förminska händelsen i Lund eller nu senast i Malmö? Stämmer bilden av Sverige som öppenheten och förståelsens högborg?.
Svaret är ett rungande NEJ! Förståelsen för rasism och strukturella maktförhållanden är pinsamt låg i dagens svenska samhälle. Det finns en mängd exempel på detta och det som hänt i Lund och Malmö är på samma sätt som Sverigedemokraterna ett symptom för ett samhälle som i grunden är uppbyggt av normativa rasistiska strukturer som begränsar, men som väldigt få ens vågar erkänna.
Det är dags att visa civilkurage, att som Jallow Momodou säga ifrån. Eller som artisten Petter gå ut med en bojkott av Hallands nation. Det är dags för hela Sverige att ta debatten, att stå upp mot rasismen, för alla människors lika värde.
Skräddarsydda kurser i ämnen som intresserar och engagerar både kropp och själ.
ANTON LANDEHAG.
ordförande Ungdom Mot Rasism.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
