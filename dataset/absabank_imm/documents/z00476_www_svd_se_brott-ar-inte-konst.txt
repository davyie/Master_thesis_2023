Brott är inte konst.
Konst ska provocera, ifrågasätta gällande normer och värderingar. Konst ska roa och oroa. Konst ska spränga gränser och irritera. Men att begå brott är inte konst.
Det här är en argumenterande text med syfte att påverka. Åsikterna som uttrycks är skribentens egna.
Professor Sandqvist anser på Brännpunkt (12/5) att yttrandefriheten är hotad om konsthögskolorna inte längre skulle godkänna examensarbeten som tillkommit genom olaglig verksamhet. Det är för oss obegripligt.
När konstnärer och konsthögskolor antingen begår eller uppmuntrar brott, förstör allmän eller privat egendom för hundratusentals kronor eller riskerar att sätta andra människors liv i fara genom att utnyttja vårdresurser i onödan riskerar man allmänhetens legitimitet för sin konst.
Sandqvists så kallade försvar av yttrandefriheten är ett hån mot verkliga hot mot yttrandefriheten. Att ta sig friheter på andras bekostnad utan att ta ansvar är totalt omdömeslöst. Det går inte heller att skylla allt på konsteleverna som Sandqvist gör.
Självklart ska konsthögskolor bedöma elevernas arbeten utifrån konstnärlig relevans. Men att utifrån detta säga att det är censur om man säger nej till olagligt producerade konstverk visar på en total verklighetsflykt. Vad är nästa steg? Ska läktarvåldskulturen speglas genom en konstelev som spelar in när han slår ner folk på en fotbollsmatch? Sandqvist låtsas försvara yttrandefriheten men vill inte ta ansvar för resultatet av yttringarna.
Som politiker kommer vi att fortsätta stå upp för en fri konst, samtidigt som vi värnar patienters, resenärers och våra invånares rättigheter.
Skräddarsydda kurser i ämnen som intresserar och engagerar både kropp och själ.
BIRGITTA RYDBERG.
Landstingsråd (FP).
Stockholms läns landsting.
CHRISTER G WENNERHOLM.
Landstingsråd (M).
Stockholms läns landsting.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
