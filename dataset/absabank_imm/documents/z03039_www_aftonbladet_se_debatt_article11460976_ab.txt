Reparatören ska inte besiktiga bilen.
Sverige är i dag ett av de få länder i Europa som har kvar fordonsbesiktningmonopolet. Regeringen vill avskaffa monopolet för att förkorta kötiderna och förlänga öppettiderna. Gott så, infrastrukturminister Åsa Torstensson! Avregleringen får dock inte riskera att försämra det som är allra viktigast i trafiken – säkerheten. Trafiksäkerhetsarbetet har gjort mycket stora framsteg sedan nollvisionen antogs 1997.
Att bilar, lastbilar och bussar fungerar som de ska är grundläggande för att nå nollvisionen. Om exempelvis dåliga bromsar eller rostskadade bakvagnsupphängningar inte upptäcks och åtgärdas i tid kan det få fruktansvärda konsekvenser. Besiktningen har ett stort ansvar för att kontrollera att bilarna är trafiksäkra. Moderna fordon kräver dessutom avancerad utrustning för kontroll.
Reglerna för de entreprenörer som i framtiden ska utföra besiktningen måste vara så tydliga att det inte finns någon risk att kvaliteten försämras.Analysföretaget McKinsey har på regeringens uppdrag utrett hur monopolet bör avregleras. Det slås fast att stränga kvalitetskrav bör gälla för alla besiktningsföretag. Företagen ska ackrediteras enligt ISO 17020-standard för att garantera att företagen har rätt utrustning och håller kvalitetskraven. De höga utbildningskraven ska behållas och certifiering för enskilda inspektörer ska införas, så att både besiktningsföretag och enskilda inspektörer kan hållas ansvariga för att besiktningarna är korrekta.
Utredningen föreslår också att oberoendet bör kvarstå, det vill säga att ett företag inte får besiktiga ett fordon som det har reparerat. Syftet är att undvika situationer där rollerna blandas ihop. När man bedömer sitt eget eller sina kollegors arbete finns annars tyvärr alltid risken att man är ”lite snällare” än man annars skulle vara. Detta får inte ske på fordonssäkerhetens område.
Ändå finns det tecken på att regeringen överväger att slopa kravet på oberoende. Bilverkstäderna gör ett mycket bra arbete, men en avreglering får inte ske på ett sätt som riskerar besiktningens kvalitet och därmed utgör en fara för försämrad trafiksäkerhet. Det finns andra alternativ för att säkerställa tillgången till besiktning i glesbygden. Vi hoppas därför att regeringen avskriver planerna på att ge verkstäder rätt att samtidigt reparera och besiktiga fordon.
Per-Olof Franssén.
Halvard Nilsson.
Ledamöter i den ideella föreningen Veta,.
Vetenskap och Erfarenhet.
i Trafiksäkerhetsarbetet.
