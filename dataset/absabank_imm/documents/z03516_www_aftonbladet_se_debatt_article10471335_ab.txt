Regeringen kan göra mer för de hivsmittade.
Access for all – tillgång till alla, är temat för den femtonde internationella aids-konferensen som pågår just nu i Bangkok. Tillgång till vad? Hiv/aids ses fortfarande mest som en medicinsk fråga.
Den thailändske premiärministern Thaksin Shinawatra talade främst om tillgång till behandling vid invigningen av konferensen. Debatten om dyra mediciner har lett till att flera läkemedelsföretag har sänkt sina priser i fattiga länder med upp till 90 procent. Men det räcker inte för att alla som lever med hiv i världen ska få behandling. Det saknas fungerande infrastruktur för att medicinerna ska nå de smittade. Och faktum kvarstår, ingen blir botad från viruset av medicinerna.
Läkemedel är en rättighet för hivpositiva. De kan leva ett bättre liv, vilket är nog så viktigt. Men viruset är kvar i kroppen och smittspridningen fortsätter.
Enligt UNAIDS lever 38 miljoner människor i världen med hiv. Nära 5 miljoner människor smittades med hiv förra året. Det är den högsta siffran någonsin. 40 procent av de nysmittade är ungdomar mellan 15 och 24 år.
Hur kan smittspridningen stoppas? Stora förhoppningar knyts till ett medicinskt vaccin. Läkemedelsföretagen satsar, men ingen tror att ett fungerande vaccin kommer de närmaste tio, eller ens tjugo åren. Så länge kan inte världen vänta. I flera länder i södra Afrika är mer än en femtedel av befolkningen hivpositiv. En hel generation håller på att utplånas.
Det finns en metod som fungerar för att stoppa spridningen av hiv. Vi kan kalla det ett socialt vaccin: bra fördomsfri sexualundervisning som berättar hur hiv och sexualitet hänger ihop och hur människor kan skydda sig, tillgång till kondomer samt insatser för att stärka kvinnor, barn och ungdomar. Stärkt självkänsla ger dem möjlighet att bestämma över sin egen sexualitet och att skydda sig.
Ett socialt vaccin kräver inte dyr forskning men det kräver politisk vilja och kraftfulla insatser. Det behövs resurser till att bygga infrastruktur, fungerande kliniker och bra skolor. FN:s generalsekreterare Kofi Annan sa i sitt tal vid invigningen av aidskonferensen att hiv/aids är mycket mer än en hälsofråga. Det är ett hot mot utvecklingen i den fattiga världen. Den globala aidsfonden skulle behöva tio miljarder dollar om året. Hittills har regeringarna endast bidragit med något över fyra miljarder. Världens regeringar har lovat att agera vid flera FN-konferenser, ända sedan befolkningskonferensen i Kairo 1994. Ändå sticker de huvudet i sanden.
Kofi Annan är ett lysande undantag. Få ledare vågar tala om hiv/aids. Kanske beror det på att de som talar om hiv/aids som något mer än en hälsofråga måste prata om sexualitet. Men det är dags för världens ledare att bryta tystnaden. Skulle de kunna strunta i någon annan företeelse som dödade fem miljoner människor per år?.
I Sverige är det biståndsminister Carin Jämtin som talar om hiv/aids i världen. Hon har engagemang och kunskap, men det är inte hon som åker på de stora internationella toppmötena. Statsministern, utrikesministern och finansministern måste lyfta fra, hiv/aids i sammanhang som inte handlar om hälso- och sjukvård eller bistånd. Sverige har en tradition av att tala om sexualitet. I en värld där Bushadministrationen kräver att en tredjedel av pengarna som USA skänker till hivprevention ska användas till att propagera för avhållsamhet behövs det röster från den rika världen som vågar tala om att människor har sex.
Avhållsamhet är ett hett debattämne på aidskonferensen. Simon Peter Onaba, student från Uganda, vittnade om att han valt att helt avstå från sex eftersom avhållsamhet är det säkraste sättet att skydda sig från hiv. Den unga indiskan Arushi Singh sa att om Simon varit kvinna hade han inte haft makt att välja. Avhållsamhet låter enkelt, men flera studier visar att metoden inte fungerar. Sex är en del av människors liv. Avhållsamhetsprojekt har lett till att ungdomar väntar med sex något år, men när de väl börjar har de sämre kunskaper och deras sexdebut är laddad med skuld. De har gjort något som är fel och vågar inte fråga hur de ska skydda sig eller berätta för någon om de blir smittade med hiv.
Ungdomar är en nyckelgrupp i kampen mot hiv/aids. Hälften av jordens befolkning är under 15 år. De behöver inte uppmaningar att avhålla sig från sex utan stöd för att kunna inleda ett sexliv och vara friska. Att ge ungdomar stärkt självkänsla och möjlighet att själva bestämma över sin sexualitet, det är det bästa och billigaste hivvaccinet.
Hiv/aids är vår tids största globala katastrof. Den svenska regeringen måste driva att nästa toppmöte då världens rikaste länder träffas har hiv/aids på agendan. Sverige kan gå i täten och höja andelen av biståndet öronmärkt för sexuella rättigheter till 10 procent. I EU måste Göran Persson ställa sig upp bland sina kollegor och kräva kraftfullt agerande. En EU-kommissionär för hiv/aids kan vara ett första steg.
Dessutom ska regeringen leva som den lär på hemmaplan. De måste omgående genomföra kraven från utredningen ”SOU 2004:13 Samhällets insatser mot hiv/STI – att möta förändring”, som bättre möjligheter att testa sig för nyanlända invandrare och injektionsmissbrukare samt stöd till hivinfekterade barn och ungdomar och satsningar mot fördomar och diskriminering av hivinfekterade.
Katarina Lindahl (generalsekreterare RFSU), Anders Karlsson (överläkare på venhälsan i Stockholm och styrelseledamot RFSU).
