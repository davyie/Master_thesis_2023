Organisation nyckel
till SD:s framgång.
Under de fyra år som Sverigedemokraterna har suttit i riksdagen har partiet byggt upp en ny struktur. Fler kandidater har kunnat ställa upp och lokala partiföreträdare har nått ut till fler. Det är en viktig förklaring till partiets framgång, skriver statsvetaren Ann-Cathrine Jungar.
Ett viktigt sådant test av anpassning eller inte kommer förmodligen när Moderaterna byter partiledare nästa gång.Ann-Cathrine Jungar.
Det här är en argumenterande text med syfte att påverka. Åsikterna som uttrycks är skribentens egna.
Sverigedemokraterna har i valet mer än fördubblat sitt väljarstöd. Med nästan 13 procent av rösterna blir SD tredje största parti i riksdagen och får en vågmästarroll i riksdagen.
I kölvattnet av Europas ekonomiska kris har ytterhögerpartier ryckt fram med kritik av invandring, fri rörlighet och fördjupad europeisk integration. SD:s framgång sker trots en, ur ett europeiskt perspektiv, god ekonomi och utan uppslitande diskussioner om eurozonens förpliktelser.
Hur ska SD:s valresultat förstås? Har politiken förändrats, eller handlar det om en effektivare organisation? Beror framgången på att flera sympatiserar med partiets politik? Forskningen erbjuder förklaringar kopplade till ideologi, organisation eller väljarnas preferenser. SD:s framgång kan varken förklaras med att invandringskritiken ökat eller att partiet nått nya väljargrupper genom ny politik. En rimligare förklaring är att SD med sitt riksdagsinträde har resurser för att bygga upp en effektiv partiorganisation. Även den politiska isoleringen har betydelse.
SD är ett parti med en unik nisch i invandringspolitiken och möter inte konkurrens. I för SD centrala frågor erbjuder andra partier snarlik politik, till exempel välfärdspolitik och lag och ordning. Nationalismen var SD:s ideologiska grundprincip fram till 2011 då socialkonservatismen lades till. Med representation i riksdagen har partiet tvingats formulera ny politik där man saknat eller haft en vag ståndpunkt. Breddningen av SD:s politiska budskap har däremot liten betydelse då motstånd mot invandring och vad som uppfattas som invandringens konsekvenser – multikulturalism, ökad brottslighet, och belastning på välfärdssystemen – är de viktigaste skälen att rösta på SD. Dessutom tycks efterfrågan på ett invandringskritiskt parti inte ha ökat: SOM-undersökningarna visar att andelen positiva till ett bibehållet eller ökat flyktingmottagande har ökat. Även inställningen till invandring har utvecklats i en mer positiv riktning. Däremot är opinionen polariserad: Drygt en av tio har en mycket kritisk inställning, och det är bland dessa SD primärt har sina väljare.
I forskningen framhålls att partiets politik och partiledaren spelar stor roll för det väljarmässiga genombrottet, men för partiets fortsatta tillväxt och överlevnad är partiorganisation av stor betydelse. Ny Demokratis kortlivade historia är ett illustrativt exempel. SD har etablerat en professionell organisation med ökade resurser i form av partistöd, samt de administrativa resurser som står till förfogande i riksdagen.
Skräddarsydda kurser i ämnen som intresserar och engagerar både kropp och själ.
**En byråkratiserad och centraliserad **partistruktur har skapats för att administrera och koordinera partiets verksamhet lokalt, regionalt och nationellt. Ett tätare nätverk av lokala partiorganisationer har byggts upp: Kommunföreningarna har ökat från 80 till 140 från 2010 till idag. Till skillnad från andra partier har SD vuxit: Under de senaste fyra åren har medlemskåren mer än fördubblats från 5000 till 12000 medlemmar. Med en större lokal närvaro med flera kandidater som ställer upp i val och lokala partiarbetare når partiet fler väljare. För att hantera en växande organisation, som präglats av starka fraktionskonflikter har partiets centraliserats och regler formulerats, för att etablera ett sammanhållet, och på sikt, regeringsdugligt parti. Detta har resulterat i flera avhopp och uteslutningar, men även till större sammanhållning internt i partiet.
Riksdagsinträdet har gett större exponering och synlighet. SD har etablerat nya och professionaliserade kommunikationskanaler. SD har lagt stora resurser på valkampanjen.
Övriga partier har unisont deklarerat att de inte avser samarbeta med och ta stöd av SD. Syftet är att hindra partiet från politiskt inflytande och att avskräcka väljare från att rösta på partiet. Den politiska isoleringen har inte bromsat tillströmningen av nya väljare. Det påtvingade utanförskapet har närt SD:s populistiska retorik att vara ett av det politiska och mediala etablissemanget diskriminerat parti. Paralleller kan göras till den "cordon sanitaire" som tillämpats på Vlaams Belang i Belgien sewdan 1989. Den förväntade effekten kan låta vänta på sig, och är villkorad. Under 20 år växte VB och erhöll som bäst 13 procent av rösterna till det federala parlamentet. Vid det senaste valet fick partiet knappt 4 procent och förlorade alla mandat i Europaparlamentet. Väljare vill inte rösta på ett parti med små utsikter att påverka. Enbart starkt ideologiskt övertygade väljare kvarstår. Isoleringen har lett till att ett nytt moderat parti, NVA, har tagit över VB:s väljare. Om efterfrågan på invandringskritisk politik består krävs att ett nytt eller etablerat parti över denna nisch. Strategin är inte riskfri. Anpassning kan även gynna det parti som har ägarskap i frågan. Brittiska UKIP:s framgångar efter Camerons skärpta EU-politik är ett exempel.
Det har hävdats att isolering radikaliserar högerradikala partier. SD visar att ökat väljarstöd och parlamentarisk representation har fått partiet att moderera sin politiska appell. Partiledningens ambition är att bryta isoleringen genom att bli ett parti som inte kan negligeras i politiskt beslutsfattande och för regeringsbildning. Konservativa och liberala partier har öppnat dörren för samarbete med högerpopulistiska partier för nå regeringsmakten, senast i Norge.
För att begränsa SD:s inflytande kommer blocköverskridande samarbeten att krävas, även på det kommunala planet. Kommer den partipolitiska uppslutningen kring SD:s isolering att bestå? Eller öppnar strategiska hänsyn och möjligheter att nå regeringsmakten dörren för SD till politiskt inflytande?.
Erfarenheterna från andra länder visar att när ett parti av typen Sverigedemokraterna når upp över 10 procent eller mer i några val i rad, då anpassar det andra partierna till slut sitt budskap och några av de partier som förut varit otänkbara som samarbetspartners är inte längre det. Ett viktigt sådant test av anpassning eller inte kommer förmodligen när Moderaterna byter partiledare nästa gång.
ANN-CATHRINE JUNGAR.
docent i statsvetenskap, Södertörns högskola.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
