Hoppas de andra allianspartierna lyssnar på KD.
Det är glädjande att Maria Larsson lyssnat på Miljöpartiets krav på en oberoende tillsynsmyndighet för äldreomsorgen (Brännpunkt 26/1). Om hennes allianskollegor är med på noterna betyder det att Miljöpartiets initiativ nu kan bli verklighet.
Det här är en argumenterande text med syfte att påverka. Åsikterna som uttrycks är skribentens egna.
Alla ska kunna lita på omsorgen i Sverige, alldeles oavsett vem som utför den. Omsorgen ska stå för hög kvalitet, värme, värdighet och delaktighet. Men tyvärr har vi under en tid sett alltför många exempel på äldreboenden som visar upp stora brister i kvaliteten.
Vi kan aldrig acceptera ett samhälle där våra omsorgstagare inte får den vård de behöver och har rätt till. Vi har under en tid drivit kravet på att en oberoende myndighet, likt den Maria Larsson beskriver, ska inrättas för att se till att kvaliteten på äldreomsorgen upprätthålls. Den oberoende myndigheten ska ha ansvaret för att utöva tillsyn över all den vård som erbjuds våra äldre, såväl kommunal som privat. Den nya myndigheten ska kunna göra stickprovskontroller och oanmälda besök.
Att Maria Larsson nu ställer sig bakom Miljöpartiets förslag om denna oberoende myndighet är ett steg i rätt riktning. Vi välkomnar det och ser fram emot att tillsammans med KD och övriga alliansen förverkliga detta.
Men en oberoende myndighet skapar inte kvalitet. Den kontrollerar enbart att äldreomsorgen lever upp till de kvalitetskrav som finns.
För att verkligen säkerställa att varje äldreboende i Sverige står för hög kvalitet krävs flera andra åtgärder. En av de viktigaste är att garantera varje omsorgstagare att det finns personal. Senast häromdagen rapporterades i medierna om en äldre, psykiskt sjuk man som bands fast med lakan på ett äldreboende (SvD 25/1). En oacceptabel händelse som är ännu ett exempel på vanvård inom svensk äldreomsorg och som visar att det finns ett akut behov av tillräcklig bemanning.
Skräddarsydda kurser i ämnen som intresserar och engagerar både kropp och själ.
Maria Larsson, det går inte att kontrollera fram tillräckligt med personal. I en underbemannad äldreomsorg ställs personalen inför omöjliga val. Miljöpartiet har nu, tillsammans med Socialdemokraterna och Vänsterpartiet i Socialutskottet tagit initiativ för bindande riktlinjer om lokalt reglerad minimibemanning i äldreomsorgen. Frågan avgörs sannolikt i nästa vecka.
Vi hoppas att Maria Larsson även ställer upp på våra övriga initiativ. Initiativ som sammantaget leder till ett Sverige där att kan känna sig trygga med att det finns en god omsorg med hög kvalitet och tillräckligt med personal.
GUSTAV FRIDOLIN (MP).
språkrör.
AGNETA LUTTROPP (MP).
ledamot i socialutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
