Wendahl en del av vägen från socialliberalism.
Jag noterar att undertecknarna av repliken på mitt debattinlägg, ledda av Liberal mångfalds förbundssekreterare Philip Wendahl och ordföranden Maria Halkiewicz, i allt väsentligt bekräftar bilden att FP fjärmat sig från sina socialliberala och frisinnade rötter (Brännpunkt 31/8).
Det här är en argumenterande text med syfte att påverka. Åsikterna som uttrycks är skribentens egna.
Wendahl tillhör de mest extrema förespråkarna för att FP ska följa i spåret efter de främlingsfientliga partierna i Danmark, Nederländerna och Norge. Detta bekräftar han i debattinlägget Till Pim Fortuyns försvar i tidskriften qx.se den 14/1, vilket ledde till att FP:s partisekreterare Erik Ullenhag offentligt tvingades att ta avstånd från Wendahls åsikter.
Wendahl arbetar för den norska tankesmedjan HRS vilken, enligt tidskriften Expo som granskar nazism och högerpopulism, agerar megafon för det främlingsfientliga norska Fremskrittspartiet. Enligt Expo stöder HRS den holländske politikern Gert Wilders och ser honom som "en levande symbol för frihet". Wilders är ledare för Frihetspartiet (PVV) och vill förbjuda koranen och stänga Nederländernas gränser för icke-europeiska invandrare.
Försvar för språktest och burkaförbud blir i det sammanhanget inget annat än signalpolitik. Det finns även en stark kritik inom Liberal mångfalds förbundsstyrelse mot Wendahls politiska inriktning. Att som Wendahl posera på bild, skålandes i champagne med Sverigedemokraternas partiledare Jimmie Åkesson, gör knappast saken bättre.
Efter FP:s interna debatt om namnbyte, slog landsmötet 2003 fast att partinamnet skulle vara "Folkpartiet liberalerna". Liberalerna skulle användas i så stor utsträckning som möjligt. Att "liberalerna" inte står att läsa någonstans på partiets affischer eller valmaterial 2010 är kanske symptomatiskt.
Betoningen på krav har gett FP slagsida. Är partiet uppriktigt i sin ambition att attrahera socialliberala väljare är det dags att lyssna till kritiken. Varför inte ersätta kravliberalernas rop på hårdare tag med det socialliberala: mjukare tag, men fastare?.
Skräddarsydda kurser i ämnen som intresserar och engagerar både kropp och själ.
MIKAEL TROLIN.
ordförande i Liberal mångfald i Stockholm,.
riksdagskandidat (FP).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
