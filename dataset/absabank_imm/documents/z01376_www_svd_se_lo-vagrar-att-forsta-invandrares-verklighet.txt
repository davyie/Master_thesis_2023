LO vägrar att förstå invandrares verklighet.
LO:s strategi är att bevaka de höga trösklarna in på den svenska arbetsmarknaden, men därmed låser de fast nyanlända i lågavlönade svartjobb. Det skriver centerpartisten Mikail Yüksel som skriver om de egna erfarenheterna som nyanländ till Sverige.
Centerpartiet föreslog nyligen att arbetsmarknadens parter bör skapa ingångsjobb för nyanlända genom särskilda avtal med lägre lön. Det har mött hård kritik från LO. Att förvrida budskap och dra rasistkortet i flyktingdebatten är bra verktyg för den som inte några egna förslag har. Och nu har tyvärr LO valt just den vägen, att gå till frontalangrepp med låg retorik istället för att lyssna på Centerpartiets förslag och våga öppna ögonen för den verklighet och de svårigheter som vi utlandsfödda faktiskt möter på den svenska arbetsmarknaden.
Det här är en argumenterande text med syfte att påverka. Åsikterna som uttrycks är skribentens egna.
De flesta nyanlända hamnar oftast i ett restaurangkök eller börjar städa på sitt första jobb i Sverige. I helgen illustrerade LO detta i en bild som publicerades på den egna Facebooksidan under propagandarubriken "DELA! Samtliga högerpartier har nu föreslagit sänkta löner. Det är DIN lön de vill sänka!" Är tanken att detta budskap riktas till nyanlända så missar LO mål. Eftersom de flesta som nyss kommit hit saknar både jobb och kollektivavtal.
Jag kom själv till Sverige i augusti 2001. Helt utan utbildning, utan språkkunskaper och utan referenser så blev mitt första jobb att diska och baka pizza. Min arbetsgivare var en småföretagare som varken behövde eller hade råd att anställa någon, men som lät mig jobba och lära mig yrket så att jag sedan kunde hitta ett jobb med en riktig lön. Jag jobbade deltid efter skolan och fick betalt svart – en femhundring per vecka, ibland varannan vecka. Jag hade tur. Min klasskamrat som flydde från Iran fick på ett annat ställe fick bara en hundring för att diska på helgerna.
Är det detta verkligen en situation som LO tycker att nyanlända ska fastna i? Det är nämligen just vad LO bidrar till. Genom att bevaka de höga trösklarna in på den svenska arbetsmarknaden låser de fast nyanlända i lågavlönade svartjobb. Att sedan stolt kabla ut budskapet "Vi vägrar teckna avtal efter etnicitet" på sociala medier är att blunda för den verklighet som tiotusentals nyanlända nu står inför på arbetsmarknaden och att helt stänga dörren för nytänkande som skulle kunna möta utmaningarna.
Och förresten gäller det inte bara nyanlända. Välutbildade invandrare som varit här ett tag och lyckats integrera sig i samhället har under en lång tid fortfarande svårt att hitta kvalificerade jobb. Som statsvetarstudent och svensk medborgare sedan 15 år fick jag själv uppleva det i mitt sökande efter praktikplats. Jag har flera examen både från Sverige och utomlands, jag har arbetslivserfarenheter från olika branscher och bra referenser och ändå är det svårt att konkurrera med svenskfödda. Skulle någon erbjuda mig ett jobb med en lägre ingångslön på en arbetsplats som jag brinner för hade jag tackat ja direkt. Det är upp till mig att bestämma det, inte LO.
Mikail Yüksel.
ordförande Centerturkarna i Göteborg.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
