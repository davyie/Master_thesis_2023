Ceta handlar inte om frihandel.
SLUTREPLIK. I repliker mot vår artikel menar Christofer Fjellner (M) samt Diana Van (C) och Caspian Rehbinder (C) att vi har fel i vår kritik om handelsavtalet Ceta. Att det enda egentliga bemötande dessa debattörer lyckas uppbåda mot vår artikel är att vi skulle ”vara emot frihandel” säger en del om vilka bristande sakargument som finns för det här avtalet.
Christofer Fjellner påpekar att skydd mot expropriation existerar i svensk rätt, vilket är en självklarhet och så också ska göra fortsättningsvis.
Men varför duger inte det svenska rättssystemet åt Fjellner? Varför vill han och övriga förespråkare att utländska investerare skall få en gräddfil med egen domstol där endast de kan stämma stater utanför nationella domstolar?.
Drygt hundra professorer i juridik och internationell rätt, domarförbund och otaliga andra experter har kontinuerligt påtalat att investeringsskyddet i Ceta riskerar att underminera demokratiskt beslutsfattande, sannolikt strider mot EU-rätten och dessutom inte behövs mellan utvecklade rättsstater.
Centerstudenter menar att Ceta skapar välstånd, men hänvisar i sin replik inte till några studier som bekräftar denna tes. Inte så konstigt, då några sådana inte heller existerar.
Ceta:s effekter på såväl sysselsättning som BNP är enligt ett flertal studier i bästa fall marginella, om ens mätbara. EU-kommissionens eget underlag talar i bästa fall om en BNP-tillväxt som i svenska förhållanden sett inte ens motsvarar 10 procent av vad Skatteverket förra året betalade ut i ROT- och RUT-avdrag.
Ceta handlar inte om frihandel. Det handlar om att stärka den ekonomiska makten på bekostnad av den demokratiska. Kanske är det just därför Moderater och Centerpartister jublar åt Ceta.
Mikael Johansson, ordförande MålarnaJohan Lindholm, ordförande ByggnadsMagnus Pettersson, ordförande FastighetsJanne Rudén, ordförande SekoJonas Wallin, ordförande Elektrikerna.
Häng med i debatten – följ  Debatt på Facebook.
