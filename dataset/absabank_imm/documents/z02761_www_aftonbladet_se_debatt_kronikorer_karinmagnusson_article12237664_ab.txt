Ge dem en iPod med bra musik.
Presentfrågan har utlöst tankemöda hos kommunerna och trotskonvulsioner hos somliga politiker.
Vad ger man den som har allt, inklusive slott och herresäten?.
Ja, inte en platt-tv, som var Moderaternas genanta 30-årspresent till kronprinsessan.
Socialdemokraterna såg och lärde och slår till med ett fläckfritt men opersonligt livstidsabonnemang på Folkoperan.
Ingen verkar tänkt på vilka vi har att göra med. Ett halvungt par som bör få njuta av tiden innan ljudet av tassande fötter hörs över golven på Haga.
Låt oss förena nytta med nöje och fylla i kunskapsluckorna om Sverige med upplevelser.
Kronprinsessan har stoiskt, år efter år, applåderat artister som E-Type och Kicki, Bettan & Lotta på sitt öländska födelsedagsfirande. Folkets gåva bör vara en Ipod med bra svensk musik. Jag tar på mig att göra en spellista som inkluderar Name The Pet, Säkert! och Markus Krunegård.
Att döma av parkeringsböterna som  skrev om i går håller sig ärkestockholmarna i den kungliga familjen runt Östermalm och Norrmalm. Således anbefalles en guidad tur på Södermalm. Lars Ohly (V) är hemtam i stadsdelen och kan säkert ta en ledig eftermiddag.
Dessutom misstänker jag att Victoria aldrig varit på Ikea en lönehelg. Göran Hägglund (KD) bör alltså ta med kronprinsessan till Kungens kurva och inviga henne i mysteriet med verklighetens folk.
Vi åker fem mil, går ett par kilometer i en affär stor som en flygplats och köar en halvtimme. För att köpa värmeljus.
Lika nödvändig kunskap om riket som någonsin grundlagarna och landets älvar. I alla fall för en prinsessa i tiden.
