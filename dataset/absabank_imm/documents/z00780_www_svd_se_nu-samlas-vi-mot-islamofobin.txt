Nu samlas vi mot islamofobin.
I dag bjuder jag in till ett internationellt rundabordssamtal om islamofobi. Runt bordet har jag samlat forskare, organisationer, civilsamhället och regeringskanslier för att diskutera islamofobi i Europa och hur den kan bekämpas. Vi måste lyfta frågan för runt om i Europa har krafter som hetsar mot muslimer stärkts, skriver integrationsminister Erik Ullenhag (FP).
Alla individer i vårt land måste känna att samhället reagerar mot hat, och polisen har en avgörande roll i detta.Erik Ullenhag.
Det här är en argumenterande text med syfte att påverka. Åsikterna som uttrycks är skribentens egna.
Muslimer i Sverige och Europa utsätts för hat, hot, diskriminering och fördomar. Moskéer och föreningslokaler attackeras och vandaliseras och många muslimer drabbas av rasism i vardagen. Kvinnor med slöja utsätts för verbala påhopp men ibland också för fysiska angrepp i form av att personer försöker rycka av dem slöjan.
**Vi måste vara **uppmärksamma på bilden som sprids av islam och muslimer. Det är ofta en gravt förenklad och negativ bild som med kraft förmedlats allt sedan terrorattackerna i New York 2001. Muslimer skildras alltför ofta i en negativ kontext, till exempel i samband med våldsamheter och kvinnoförtryck. Och framför allt är det populistiska och främlingsfientliga partier i Sverige och Europa som levererar de förenklade budskapen. Islam och muslimer ses som ett hot. Rena myter sprids om hur muslimer har som plan att ta över Europa och skapa ett "Eurabia", bland annat genom att föda många barn. Fördomar om islam som en primitiv religion och att islam är omöjlig att kombinera med demokrati florerar. Det handlar om en intolerant syn där muslimer klumpas ihop till ett kollektiv där alla personer med muslimsk bakgrund anses dela samma kultur och samma åsikter.
Redan före Europaparlamentsvalet var det tydligt att islamofobin måste bekämpas, men med tanke på att valresultatet var en succé för flera främlingsfientliga, nationalistiska och populistiska partier blev det än viktigare. Jag som så många andra förfäras över att partier som nazistiska partiet Gyllene gryning gått framåt. Och att Front national, som har djupa rötter i antisemitismen och för en aggressiv retorik mot muslimer, blev största parti i Frankrike. Totalt är det runt hälften av EU:s medlemsländer som kommer att representeras av främlingsfientliga eller populistiska partier. Det är sorgligt att Sverige tillhör den gruppen i och med att Sverigedemokraterna tar plats i parlamentet.
**Från regeringens sida **har vi under senare år kraftigt höjt ambitionsnivån när det gäller kampen mot främlingsfientlighet och intolerans såsom islamofobi. Vi satsar drygt 60 miljoner de närmaste fyra åren. Regeringen för kontinuerligt samtal med muslimska företrädare och frågor som lyfts fram är bland annat fördomar, diskriminering, hatbrott och säkerhetsfrågor. Och med anledning av hot och attacker mot moskéer har regeringen gett i uppdrag till Nämnden för statligt stöd till trossamfund, SST, att kartlägga främlingsfientliga och andra former av intoleranta handlingar mot trossamfund, såväl medlemmar som samfundens lokaler. Vidare har Rikspolisstyrelsen fått i uppdrag att utveckla polisens arbete mot hatbrott. Alla individer i vårt land måste känna att samhället reagerar mot hat, och polisen har en avgörande roll i detta. Skolans roll i arbetet mot islamofobi och annan intolerans är central. Lärare måste kunna bemöta rasism och intolerans i klassrummen och varje ny generation måste vinnas för idén om alla människors lika värde. Skolverket har nyligen fått i uppdrag att vidta kunskapshöjande insatser i skolan om främlingsfientlighet och intolerans. Vi har också tagit flera initiativ för att höja kunskapen och förmågan att bemöta hatet på nätet. Ett område som behöver utvecklas är kommunernas förmåga att bemöta främlingsfientlighet och att främlingsfientlighet kan innebära en social risk på den lokala nivån. Kunskap om hur det demokratiska samhället bäst bemöter främlingsfientligheten behöver spridas. Och här spelar ofta möten mellan människor en stor roll. Möten människor emellan kan riva många murar. Fördomar och hat bemöts när kollektivet blir till individer av kött och blod.
**Dagens internationella **rundabordssamtal är en del i arbetet för att bekämpa islamofobi i Sverige och Europa. Genom ökad kunskap om bakomliggande faktorer och framför allt genom spridandet av goda exempel på hur islamofobin bäst bekämpas kan vi fortsätta vårt arbete. Mitt och regeringens budskap är tydligt. Vi står upp mot all form av intolerans och vi tänker aldrig låta främlingsfientliga krafter sätta agendan i Sverige.
Skräddarsydda kurser i ämnen som intresserar och engagerar både kropp och själ.
ERIK ULLENHAG (FP).
integrationsminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
