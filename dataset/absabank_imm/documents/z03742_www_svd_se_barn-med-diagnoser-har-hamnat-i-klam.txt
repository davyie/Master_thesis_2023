Barn med diagnoser har hamnat i kläm.
Skolverkets rapport bekräftar att det är elever med npf som är de som drabbas allra hårdast av skolors misslyckade tillgänglighetsarbete. Rätten till utbildning ska gälla alla, skriver debattörerna Jiang Millington och Malin Holm.
Skolverket riktar svidande kritik mot skolors och huvudmäns arbete med och för elever med funktionsnedsättningar i sin egeninitierade studie "Tillgängliga lärmiljöer? En nationell studie av skolhuvudmännens arbete för grundskoleelever med funktionsnedsättning". På samtliga punkter ges underkänt: anpassningar i den fysiska miljön, pedagogiska och specialpedagogiska anpassningar, kunskapsnivå hos rektorer, lärare och speciallärare, resursfördelning, fritidsverksamhet. Man kritiserar också skolornas syn på att inkludering innebär att särskilda undervisningsgrupper läggs ned eftersom det för en grupp elever är förutsättningen för att de ska kunna få sin rätt till utbildning tillgodosedd.
Det här är en argumenterande text med syfte att påverka. Åsikterna som uttrycks är skribentens egna.
Vi föräldrar till barn med neuropsykiatriska funktionsnedsättningar, npf, har länge varit ensamma om att påpeka den katastrofala situationen för våra barn. Skolverkets rapport bekräftar att det är elever med npf som är de som drabbas allra hårdast av skolors och fritids misslyckade tillgänglighetsarbete. Det är synpunkter som vi framfört till regering och riksdag och till Sveriges kommuner men som fortsatt ignorerats av alltför många aktörer. Skolkommissionens delrapport från maj nämner exempelvis inte gruppen överhuvudtaget.
De svåraste konsekvenserna av de missförhållanden som Skolverket nu kartlagt upplever vi framför allt inom tre allvarliga områden: gruppen är överrepresenterad bland de elever som inte når upp till kunskapsmålen, gruppen är överrepresenterad bland de elever som blir hemmasittare och gruppen är överrepresenterad bland de elever som utsätts för mobbning och våld i skolan, nu senast uppmärksammat av Ekots granskning av farliga fasthållningar.
Konsekvenserna når också långt utanför skolans sfär. När barnen bryts ned av en icke-anpassad skolmiljö får det inte sällan till följd att de slutar gå till skolan, blir deprimerade, utbrända, självskadande. Detta, i kombination med deras funktionsnedsättningar, tvingar föräldrarna att stanna hemma och vårda sina barn istället för att jobba, eller att försöka balansera ett barn med stort vårdbehov med arbete utan att få avlastning, med utbrändhet och annan egen psykisk ohälsa som följd. Samhällskostnaderna är gigantiska utöver det mänskliga lidandet.
Nu måste fördomar ersättas av kunskap, fakta och verklig samverkan med oss föräldrar. Istället för att utgå från att vi brister i vår omsorgsförmåga, såsom systemet nu är uppbyggt med exempelvis obligatoriska orosanmälningar till socialförvaltningen när elever uppvisar problematisk skolfrånvaro, kräver vi att ansvaret läggs där problemen har sitt upphov och sitt säte: i skolan.
Även övriga samhällsinstitutioner, såsom socialförvaltningar och barn- och ungdomspsykiatri behöver tillsammans med skolan ta till sig de stora landvinningar som gjorts de senaste 20 åren i forskningen om npf. Fördomsfullt och okunnigt bemötande skapar sekundära psykiatriska problem. Det går inte att blunda för att självmordsfrekvensen och missbruksfrekvensen inom gruppen npf är mycket högre än hos befolkningen i övrigt.
Nu är det dags att ta stafettpinnen från oss föräldrar för att driva fram en snabb förbättring av det akuta läget för våra barn. Vi pratar om en hel generation barn som systematiskt just nu slås ut ur skolan och därmed ut ur samhället. Skolverkets rapport är en början. Ni vill vi se huvudmännen agera.
Jiang Millington.
skribent och debattör.
Malin Holm.
leg psykolog.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
