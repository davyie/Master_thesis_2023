Satsa högre belopp på att förebygga självmord.
Till skillnad från de miljardinvesteringar som går till trafiksäkerhet, satsas väldigt lite på att förebygga självmord. Ändå tar cirka sex gånger fler sitt liv jämfört med dödsfall i trafiken, skriver företrädare för fyra ideella organisationer.
Låt oss börja med det positiva. Hur självmord kan förebyggas diskuteras mer och mer. Runt om i landet antas lokala handlingsplaner i regioner, län och kommuner. Samordnare driver arbetet framåt. Mål sätts och insikter i vad som behövs i form av utbildningsinsatser, tydliga mål och årliga utvärderingar är uppenbara.
Det här är en argumenterande text med syfte att påverka. Åsikterna som uttrycks är skribentens egna.
Vad som inte följer med är en rimlig budget med tanke på problemets omfattning. Cirka 1500 psykologiska olycksfall/självmord inträffar varje år, eller fyra om dagen. Ungefär 70 procent av självmorden begås av män medan kvinnor gör flest självmordsförsök. En tonåring i veckan tar sitt liv.
De flesta som tar sitt liv lider av psykisk ohälsa, oftast i form av depression, som ju är behandlingsbart. De fyra steg som vi måste fokusera på: förebyggande åtgärder, hitta varningstecken så tidigt som möjligt, sätta in skyndsamt och adekvat stöd samt utvärdera resultatet, blir alltmer uppenbart. Men för att minska det oerhört stora antal tragedier som inträffar behövs en rimlig budget. Sveriges ekonomi är utmärkt. Så varför prioriteras inte vårt arbete med att förebygga självmord?.
Precis som vid trafikolyckor finns uträkningar som visar att det är samhällsekonomiskt lönsamt att rädda en människa från att ta sitt liv. Siffran ligger, enligt en rapport från tidigare Räddningsverket, nuvarande MSB, på cirka 19 miljoner kronor per liv. Det är ungefär samma summa som används när man diskuterar insatser inom trafikmiljön för att förebygga en trafikdödsolycka. Men till skillnad från de miljardinvesteringar som årligen sker för att sätta upp mitträcken, få upp vägkameror, bygga om korsningar till rondeller med mera, så är de ekonomiska satsningarna på att förebygga självmord som en liten rännil i jämförelse. Och då ska man komma ihåg att cirka sex gånger fler tar sitt liv än som dör i trafiken. Borde inte satsningar på att förebygga självmord därför ligga på ett betydligt högre belopp?.
Det finns fyra organisationer som arbetar i Sverige för att på olika sätt specifikt förebygga självmord: Dessa är Suicide Zero, Mind, Spes och Suicidprevention i Väst, SPIV. I fjol var första gången någonsin vi kunde ansöka om statsbidrag för vårt arbete. 15 miljoner kronor fanns i potten. Men många andra ideella organisationer, som arbetar inom det bredare området psykisk ohälsa, har även börjat uppmärksamma självmord. Inför 2018 ansökte än fler organisationer om samma summa jämfört med året innan. Det innebär att vi med suicidprevention som kärnverksamhet har fått minskat bidrag. Därmed tvingas vi dra ned på vår verksamhet och som ett resultat kan vi inte göra lika stora insatser. Detta rimmar illa med den nollvision som riksdagen antagit redan år 2008.
Socialminister Annika Strandhäll instämde så sent som i augusti i flera debatter med Suicide Zero att olika typer av investeringar behövs för att förebygga självmord. Men när vi försökt få till ett möte med socialministern fick vi besked om att hon inte har tid att ses. Inte ens framöver.
Vi som arbetar suicidpreventivt föreslår därför att regeringen och socialminister Annika Strandhäll avsätter tid för att möta oss undertecknade så att vi gemensamt kan diskutera vad som behöver göras. Regeringen måste även se över och satsa betydligt mer på att förebygga specifikt självmord. För självmord är den yttersta konsekvensen av psykisk ohälsa. Minskar självmorden kommer också den psykiska ohälsan att minska men motsatsen är inte alls säker.
Dagligen tar vi del av närståendes förtvivlan efter att en älskad tagit sitt liv. Mängder av föräldrar, syskon, barn och andra hemsöks av mardrömmar efter en tragedi vars fasa man inte kan föreställa sig om man inte själv råkat ut för den. Ångesten, rädslan, känslan av skam och skuld är så stark att många drabbade inte orkar längre och gör det som redan tidigare ledde till en tragedi. Vi vill se politiker med ansvar över budget att se en efterlevande i ögonen och säga att hen gör allt i hens makt för att dessa tragedier ska minska. Att de satsningar som görs är rimliga med tanke på problemets storhet och att ideella organisationer som arbetar med suicidprevention får möjligheter att vara ett medmänskligt komplement till vården genom ökade anslag, inte tvärtom. Allt annat är ett hån mot alla som tar sitt liv samt efterlevande som försöker överleva utan en älskad.
Alfred Skogberggeneralsekreterare Suicide Zero.
Karin Schulzgeneralsekreterare Mind.
Else-Marie Törnbladverksamhetsanschef, SPIV.
Sonny Wåhlstedtförbundsordförande SPES.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
