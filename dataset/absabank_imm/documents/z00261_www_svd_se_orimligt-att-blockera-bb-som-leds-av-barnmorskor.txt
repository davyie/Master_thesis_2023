Orimligt att blockera BB som leds av barnmorskor.
Barnmorskeledda födelsekliniker finns över hela världen och är norm i Norge för födande om inga komplikationer identifierats. Denna vårdform skulle kunna förbättra det besvärliga läget i förlossningsvården. Men trots positiv inställning från politiker blockeras landstingsfinansiering av läkares åsikter, skriver barnmorskan Åsa Andersson.
SvD Debatt publicerade 2014 en artikel skriven av Ella Bohlin (KD), barn- och äldrelandstingsråd i Stockholms län, och Jan-Eric Jansson (KD), kommunalråd i Nacka, där de säger att det är dags att släppa fram barnmorskorna och deras kompetens och att de välkomnar barnmorskeledda födelsekliniker (BFK). Författarna vill utveckla födelsevården och tycker att det är självklart att gravida kvinnor skall ges valmöjligheter under graviditet och barnafödande. Samma personer sitter fortfarande vid makten men valfrihet beträffande vårdformer existerar ännu inte.
Det här är en argumenterande text med syfte att påverka. Åsikterna som uttrycks är skribentens egna.
BFK innebär att mödra-, födelse- och eftervård är integrerad på samma enhet. Samma team av barnmorskor arbetar i hela vårdkedjan och är därmed kända för familjerna, vilket skapar trygghet. Friska kvinnor med fullgångna graviditeter utan kända risker och komplikationer och med förväntad komplikationsfri födsel kan enligt internationell forskning med lika stor säkerhet för både mor och barn föda på BFK. Ett bättre utfall för omföderskor på BFK än på sjukhus är också konstaterat. BFK kan ligga både i anslutning till akutsjukhus men också helt fristående. Vårdformen BFK finns över hela världen och även i tre av de nordiska länderna, i Norge är det norm för födande om inga komplikationer identifierats.
Ella Bohlin och Jan-Eric Jansson framhåller en rad forskningskonstaterade fördelar med just denna vårdform och de menar att det bästa sättet att rusta Stockholm för framtiden är att öppna dörren för BFK. Detta var för tre år sedan och redan då var födelsevården oerhört ansträngd. Hur det ser ut i dag har väl knappast undgått någon. Trots en alltmer påtaglig förlossningskris och en barnmorskeflykt som ger allvarliga konsekvenser för både de som vårdas och de som vårdar, så erbjuder Sverige inte BFK i dag. Det skapar en födelsevård centrerad till akutsjukhus utan andra valmöjligheter. Rent juridiskt finns inga hinder att starta en BFK. En privatfinansierad skulle kunna starta imorgon, men varför kan inte alla födande få tillgång till den här typen av vård genom landstingsfinansiering?.
Ella Bohlin medverkade vid en offentlig sammankomst hos Stockholms barnmorskesällskap under hösten 2016. Temat för kvällen var "Framtidens förlossningsvård" och Ella fick då frågan: "Varför har vi ännu inte några BFK i Sverige?" Svaret vi gavs var att professionen säger nej. "Professionen" är ett antal personer som fungerar som rådgivare till våra politiker och i denna samling kompetenta människor väger uppenbarligen förlossningsläkares, narkosläkares och barndoktorers röster mycket tyngre än de specialistsakkunniga barnmorskorna i denna fråga. Det är anmärkningsvärt.
En barnmorska arbetar självständigt med den friska och komplikationsfria graviditeten, födseln och eftervården. Det är vårt specialistområde och det är vi som yrkesgrupp ensamma om. Vi har en egen yrkeslegitimation, eget medicinskt ansvar och barnmorskor jobbar världen över på BFK och har så gjort i många decennier.
Om jag skall ta hjälp av en expert när jag vill måla om mitt hus söker jag upp en målare, inte en mattläggare. Om jag vill bygga en båt, så ber jag en båtbyggare om råd och hjälp att bygga båten, inte en möbelsnickare. Jag vänder mig självfallet till de personer som har expertkunskaper för uppdraget och därför har bäst möjligheter att ge mig råd och hjälpa mig att nå mitt mål.
Skräddarsydda kurser i ämnen som intresserar och engagerar både kropp och själ.
Jag vänder mig emot att läkarna har tolkningsföreträde i frågor som rör barnmorskans expertområde och jag funderar på vad det betyder för utvecklandet av Sveriges födelsevård att just läkare och inte barnmorskor är tongivande rådgivare. Vem står då upp och värnar det komplikationsfria födandet? Jag tycker inte heller att det är vettigt, om vi föreställer oss det omvända, att barnmorskor skulle ha det största inflytandet som sakkunniga i ärenden som till exempel handlar om att utveckla en operationsavdelning, en anestesiklinik eller en neonatalavdelning.
Jag har varit barnmorska i snart 10 år och det sista året har jag ägnat mycket tid åt att försöka höja blicken och skapa mig en bild av strukturerna i vården och i politiken. Jag har besökt olika kvinnokliniker här i Sverige och pratat med vårdchefer om historien, nutiden och framtiden. Jag har fått en förståelse för hur kvinnans väl och ve ibland kommer på andra plats framför makt, prestige och rädslostyrda beslut. Jag har haft kontakt med Ella Bohlin och med rådgivare från professionen. Jag har gjort studiebesök på BFK i London och mött förlossningsläkare och barnmorskor som startat upp BFK i USA. Jag har i timmar förhört mig om vägen dit, om samarbetet mellan professioner, om evidensbaserad- och personcentrerad vård och den samhällsekonomiska vinningen i att hitta rätt vårdnivå för föderskors och barns olika behov. Under en lunch med baronessan Julia Cumberledge, politiker och tongivande vårdutvecklare från Storbritannien, förstod jag hur långt efter Sverige ligger i frågan om att utveckla en evidensbaserad, god och säker födelsevård. Där familjers önskemål är i centrum och där de uppmanas att göra egna informerade val beträffande sin vård.
Enligt flera studier och undersökningar efterfrågar svenska kvinnor BFK och i WHO:s riktlinjer framhålls vikten av att kvinnor själva skall få välja platsen där de känner sig tryggast när de föder sina barn och att förväntad komplikationsfri födsel inte nödvändigtvis måste ske på akutsjukhus utan i stället kan ske på små enheter. Detta är något Sverige inte följer i dag.
Jag anser att både jag och mina kollegor samt de medborgare som efterfrågar vårdformen har rätt till en förklaring till varför professionen trots så god evidens och dokumenterad efterfrågan säger nej till att satsa på fristående BFK.
Min uppmaning till er folkvalda politiker är också mot denna bakgrund: Be om ett utlåtande av experterna på just komplikationsfri graviditet, födsel och eftervård och inhämta rådgivning från beslutsfattare och profession i till exempel Norge, Danmark och Storbritannien där denna säkra och resurssnåla vårdform existerar. Använd därefter er position och möjlighet att agera utifrån den evidens och beprövad erfarenhet som finns och inte minst stå för ert ord! Allt annat är i mina ögon både bakåtsträvande och oansvarigt.
Åsa Anderssonfrilansande sjuksköterska och barnmorska.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
