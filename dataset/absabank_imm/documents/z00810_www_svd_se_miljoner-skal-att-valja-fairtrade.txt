Miljoner skäl att välja Fairtrade.
Imorgon, den 14 maj, uppmärksammas World Fair Trade Day världen över, en dag som även uppmärksammas av Lydiah Wålsten på Timbro. I sitt senaste utspel menar hon att 1000 städer, tusentals stora och små företag och många miljoner konsumenter har fel.
Det här är en argumenterande text med syfte att påverka. Åsikterna som uttrycks är skribentens egna.
På SvD Brännpunkt den 11/5 skriver Wålsten att "skattepengar slösas bort när politiken försöker köpa sig gott samvete", som kritik mot att Sveriges 46 Fairtrade Cities strävar efter att ta ett ökat samhällsansvar, en satsning på en mer etisk konsumtion.
Offentlig sektor har ett ansvar att förvalta våra skattepengar på ett ansvarsfullt sätt, det poängterar bland annat Europaparlamentet som uppmanar EU:s medlemsstater att i sin upphandling ställa krav enligt principerna för fair trade. Totalt 1000 städer världen över – bland annat London, Paris och San Francisco – har valt att svara upp mot dessa förväntningar genom att diplomera sig som Fairtrade City.
Fairtrade verkar i flera av världens fattigaste länder. Här är utmaningarna stora och många, vilket inte minst framgår av de senaste årens många larmrapporter kring odrägliga arbetsförhållanden inom till exempel banan-, bomulls-, ananas- och kakaoindustrin. Den så kallade "fria marknaden" är långt ifrån så harmonisk och perfekt som Wålsten tycks tro.
Som grund för sitt utspel hänvisar Wålsten till fyra studier kring Fairtrade, varav två de facto visar på övervägande positiva effekter av Fairtrades arbete. Bland annat konstaterar National Resources Institute att 31 av 33 fältstudier innehåller bevis för att Fairtrade medför ekonomiska fördelar för odlarna. Samtidigt bör det poängteras att Fairtrade gör olika stor skillnad för olika producenter, beroende på marknadssituation, råvaruslag och samhällelig kontext där produktionen sker.
Just därför är också Fairtrades verksamhet i ständig utveckling, detta för att göra så stor skillnad som möjligt och gynna allt fler av världens råvaruproducenter. Nyligen har till exempel kaffekriterierna reviderats för att säkerställa ökad produktivitet i ett jordbruk som lider mångårig brist på nyinvesteringar. Genom kontroller, utbildning och stöd kan nu ännu fler av världens socialt och ekonomiskt utsatta kaffeodlare satsa på en långsiktigt hållbar produktion, med hänsyn till både människa och miljö.
Skräddarsydda kurser i ämnen som intresserar och engagerar både kropp och själ.
Det fina med marknaden är att det är vi själva som skapar den, utifrån hur vi vill att vår värld ska se ut.
Den 14 maj uppmärksammas World Fair Trade Day världen över, en dag då 1000 städer, hundratals företag och miljontals konsumenter visar sitt stöd för en internationell handel som bygger på ökad respekt för mänskliga rättigheter.
EMMA RUNG.
tf generalsekreterare, Fairtrade Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
