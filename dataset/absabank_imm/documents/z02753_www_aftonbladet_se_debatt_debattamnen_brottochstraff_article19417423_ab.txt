Polisen borde inte få utreda sig själv.
Bilderna och vittnesmålen från Malmö är fasansfulla. En handfull nazister har möte för att sprida sitt hat och tusentals samlas för att stå upp för alla människors lika värde. En person som körs på av polisbil, ridande poliser som rider rakt in i en folkmassa. Blod på gatan.
Vi står nu inför en rad frågor. Vad händer med polisanmälningar som görs mot poliser? Ska polisen alltid ge nazisterna tillstånd att ha sina möten? Och hur bygger vi en bred, folklig antirasism?.
Vad som hände i Malmö måste nu utredas noggrant. Om demonstranter begår brott ska de lagföras och straffas, men samma sak ska gälla om poliser gör det. De ansvariga ska ställas till svars. I dag utreder polisen sig själv, vilket inte är något bra system. Allmänhetens förtroende är polisens viktigaste resurs. Blotta misstanken om att kåranda påverkar polisens utredningar av kolleger inom rättsväsendet är tillräckligt för att motivera en förändring. Vänsterpartiet vill därför inrätta en fristående myndighet för att hantera brottsanklagelser mot poliser.
Även grupper med vidriga åsikter har mötesfrihet. Men det innebär inte att polisen i varje läge måste säga ja när någon vill hålla ett torgmöte eller demonstrera. Polisen behöver inte ge tillstånd om det finns goda skäl att tro att brott kommer att begås, till exempel hets mot folkgrupp genom tal eller nazistiska symboler. De måste inte heller ge de som söker tillståndet precis den plats eller det upplägg de själva önskar. Det har skett en glidning där tillståndsgivningen i dag är mer generös än den var tidigare. För några år sedan var det otänkbart att nazister skulle demonstrera på årsdagen av kristallnatten. Den senaste årsdagen var det just vad som skedde.
Nazisterna i Svenskarnas parti höll i dag ännu ett möte efter det i Malmö, den här gången i Göteborg. Tusentals motdemonstranter samlades på Götaplatsen för att stå upp mot nazism och rasism. Av rapporterna att döma gick det förhållandevis lugnt till. Det är en lättnad att höra.
För att vi alla ska kunna stå upp för gemenskap och bekämpa nazism och rasism behöver antirasismen vara en bred och trygg rörelse. Det kräver att vi i demonstrationer kan känna oss trygga med polisen – och där har polisen mycket att ta tag i efter händelserna i Malmö. Det kräver även att den antirasistiska rörelsen inte låter sig domineras av de små grupper som ser våld som ett legitimt medel. Deras agerande är olagligt och skadar våra möjligheter att bygga en bred och folklig antirasism.
Det är när vi i demonstrationerna har både barnvagnar och rullatorer som vi är starka. Det förutsätter att vi trappar upp vårt långsiktiga arbete för gemenskap och sammanhållning. Där har vi alla en roll att spela – som fackliga, som delar av idrottsrörelsen eller som aktiva i trossamfunden.
Att stå upp mot nazism och rasism är nödvändigt och rätt. Det är något vi alla tryggt måste kunna göra oavsett om det sker i vår vardag eller vid motdemonstrationer.
Christina Höj Larsen,.
antirasistisk talesperson, Vänsterpartiet.
