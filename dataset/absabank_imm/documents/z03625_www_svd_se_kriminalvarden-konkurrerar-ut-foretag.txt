Kriminalvården konkurrerar ut företag.
Konkurrensen från Kriminalvårdens industritvätt blir allt aggressivare. Detta har nu blivit ett hot mot våra företag och anställda, skriver en rad företagare i tvätt-branschen.
Det kan knappast vara Kriminalvårdens uppgift att vara lagbrytare.
Det här är en argumenterande text med syfte att påverka. Åsikterna som uttrycks är skribentens egna.
Sedan 2010, då riksdagen beslutade att ändra Konkurrenslagen, får svenska myndigheter inte konkurrera på en marknad om de snedvrider eller hämmar konkurrensen. Anledningen till att lagen skärptes var att skydda företagare från osund myndighetskonkurrens genom bland annat underprissättning.
Vår bransch sysselsätter många mäniskor som enligt statistiken har svårt att få in en fot på arbetsmarknaden, exempelvis unga och personer som inte har svenska som modersmål. Dessa personer är en stor tillgång för oss företagare. Men nu är våra företag och viktiga arbetstillfällen hotade, eftersom konkurrensen från Kriminalvårdens industritvätt blir allt aggressivare – trots att myndigheten enligt konkurrenslagen överhuvudtaget inte ska konkurrera på en fungerande marknad.
Marknadspriserna för professionell tvätt varierar över landet. I storstadsområden runt Stockholm, Göteborg och Malmö är priserna i regel något lägre, eftersom det finns fler aktörer som konkurrerar och pressar priserna. När den statliga myndigheten Kriminalvården, genom underprissättning, konkurrerar ut tvättföretag som våra, tvingas vi, istället för att anställa, minska personalstyrkan. Branschkollegor har börjat MBL-förhandla med facket i syfte att börja säga upp folk på grund av arbetsbrist.
Vi är särskilt utsatta runt Göteborg eftersom Kriminalvårsanstalten Skogome har en växande kommersiell industritvätt. Där erbjuder Kriminalvården samma tjänster som vi till priser som är långt under vad ett seriöst drivet, privat företag kan klara av. I Kriminalvårdens regelverk framgår att för "arbetsdrift och terapiverksamhet", vilket tvätteriverksamheten på Skogome utgör, ställs endast krav på en 50-procentig kostnadstäckning. Vilken privat verksamhet kan överleva under sådana konkurrensförutsättningar?.
Tidigare hanterade Kriminalvårdsanstalten Skogome i huvudsak anstaltens egen tvätt. Idag deltar Skogome i både offentliga upphandlingar och konkurrerar med underpriser då privata företag, som till exempel hotell, köper in tvättservice. Kriminalvårdsanstaltens närvaro får stora konsekvenser för oss som verkar i regionen och det vi önskar är att även myndigheten Kriminalvården ska omfattas av konkurrenslagen och därmed sluta hämma konkurrensen.
Skräddarsydda kurser i ämnen som intresserar och engagerar både kropp och själ.
Vi har under många år kämpat för att bli av med oseriösa aktörer i tvätteribranschen. Sedan november i år har vi kommit en bra bit på vägen. Då röstade nämligen riksdagen igenom införande av personalliggare hos tvätteriföretag, vilket kommer att innebära ett krafttag mot de aktörer inom branschen som bedrivit verksamhet med svart arbetskraft. Vi arbetar för en vit tvätteribransch och en sund och hållbar marknad för både oss och våra kunder. Kriminalvårdsanstalten Skogomes närvaro bidrar till att motverka vårt arbete för en seriös marknad med konkurrenskraftiga aktörer.
Inte kan det väl vara statens vilja att privata tvätteriföretag, som tillhandahåller viktiga arbetstillfällen, ska konkurreras ut av Kriminalvårdens aggressiva etablering och underprissättning? Det strider uppenbarligen mot konkurrenslagstiftningen och det kan ju knappast vara Kriminalvårdens uppgift att vara lagbrytare.
KRISTOFER JALDIN.
vd Göteborgstvätt.
KENT PETTERSSON.
vd KÅPI.
JONAS WÄSTBERG.
Sverigechef Workwear Berendsen.
PONTUS LINDVALL.
marknads- och logistikdirektör CWS-boco.
TOR-BJÖRN ANGIN.
vd Vic Textiltvätt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
