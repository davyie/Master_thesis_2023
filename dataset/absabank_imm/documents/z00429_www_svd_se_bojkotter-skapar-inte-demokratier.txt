Bojkotter skapar inte demokratier.
Genom sin närvaro har svenska företag bidragit till den demokrativåg som sveper över Nordafrika. Bojkotter däremot spelar ofta diktaturer i händerna. Därför ska Sverige fortsätta vara öppet för affärer på svåra marknader, skriver handelsminister Ewa Björling med flera.
Förändringens vindar sveper genom Mellanöstern och Nordafrika. Ingen kan ta ifrån folket att möjligheterna till framgång först och främst stått och fallit med deras beslutsamhet och vilja att riskera sina liv.
Det här är en argumenterande text med syfte att påverka. Åsikterna som uttrycks är skribentens egna.
Nyligen har röster höjts som klandrar Sverige för närvaro i länder där människor nu kämpar för frihet och demokrati (Brännpunkt igår reds. anm). Men vad kritikerna missar är att inget av detta hade varit möjligt om vi vänt länder som Egypten, Libyen och Tunisien ryggen. Om inte svenska företag hade varit med och utvecklat infrastrukturen för exempelvis telekommunikation så hade den Twitter- och Facebookrevolution som rasat i denna del av världen knappast utvecklats lika kraftigt. Om våra turister stannat hemma hade de också lämnat bakom sig idéer om att en annan framtid är möjlig.
Sverige ska inte handla med allt, och inte med alla. Bojkotter och sanktioner kan utgöra ett viktigt verktyg i form av exempelvis vapenembargon, sanktioner för att hindra spridningen av massförstörelse- vapen och riktade insatser med syfte att kringskära förtryckande ledares möjligheter att resa och föra ut stulna tillgångar. Beslutet i FN:s säkerhetsråd och EU:s beslut att införa riktade sanktioner mot Gadaffi är utmärkta exempel på när detta är motiverat.
Vi som står bakom denna artikel har lång erfarenhet från ländersom länge ansetts som besvärligaoch komplicerade. Där har demokratiska institutioner och respekten för mänskliga rättigheter ofta lyst med sin frånvaro – samtidigt som korruptionen fortsätter att vara utbredd. En del av oss är födda och uppväxta i sådana länder där öppenhet, tolerans och individens okränkbarhet inte alltid kan tas för givet.
Svenska företag har framförallt spelat en positiv roll genom att ha stärkt möjligheten till förändring i regionen. Vi är övertygade om att det även framöver är viktigt att Sverige och svenska företag vågar göra affärer på komplicerade marknader, därför att:.
• Handel bidrar till demokratisk utveckling. Genom handel byggs broar mellan länder, kulturer och människor. När vi som svenska representanter besöker andra länder bär vi med oss våra idéer och intryck från Sverige. Även i fattiga länder visar våra erfarenheter på starkt intresse för de svenska värderingar som hjälpt till att bygga det svenska välståndet.
Skräddarsydda kurser i ämnen som intresserar och engagerar både kropp och själ.
• Handel bidrar till fattigdomsbekämpning, tillväxt och hållbar utveckling. Inget land har under längre tid kunnat utvecklas genom isolation från omvärlden. När svenska företag handlar med andra länder bidrar de till att skapa ekonomisk välstånd, bland annat genom ökad sysselsättning samt teknik- och kunskapsöverföring.
De senaste decennierna har miljontals människor lyfts ur fattigdom, inte minst tack vara att deras länder öppnats upp mot omvärlden. De mest påtagliga samtida exemplen utgörs av utvecklingen i länder som Brasilien, Ryssland, Indien och Kina. Fler länder behöver frihandel för att utvecklas.
• Handel bidrar till bättre levnads- och arbetsförhållanden. Svenska företag är världsledande på att kombinera affärer med ett bredare samhällsansvar. Bakgrunden är att svenska företag ser socialt ansvarstagande som en konkurrensfördel. När svenska företag gör affärer på komplicerade marknader föregår man med gott exempel och höjer den allmänna standarden i landet.
•Breda handelsbojkotter spelar ofta diktaturer i händerna och har historiskt visat sig fungera dåligt. I stället kan dessa inskränkningar spela auktoritära makthavare i händerna genom att skapa en inhemsk opinion som riktar sin ilska mot omvärlden i stället för mot den egna regimen.
Det är främst den vanliga befolkningen som drabbas av att utländska varor inte längre kommer in i landet. Etablissemanget kan alltid tillskansa sig sina favoritprodukter – vare sig det är fransk kaviar, svenska mobiltelefoner eller tyska lyxbilar – genom mutor och smuggling eller på andra vägar.
Frihandel utgör ingen mirakelmedicin. Men handel och utbyte länder emellan kan bidra till att gränser öppnas upp och till starkare band mellan människor och samhällen. Något som i sin tur lägger grund för dialog, samförstånd och ömsesidigt beroende.
Genom att välja den tuffa uppgiften att finnas på plats, även på svåra marknader, har Sverige varit med och sått några av de frön som bidragit till att en reell förändring nu faktiskt tycks möjlig. Därför menar vi att Sverige, svenska företag och svenska turister bör fortsätta att vara öppna för handel, utbyte och dialog så långt det är möjligt med länder där vi vill det bästa för folkets frihet, jämlikhet och välstånd.
EWA BJÖRLING (M).
handelsminister.
Undertecknar gör också flera företagare med bakgrund från dessa regioner:.
ALI KARIMI.
ARA ARABHAMIAN.
HAIDER IBRAHIM.
HOUDA ZOUBI.
LAURENT LAWSON.
MOHAMMED HOMMAN.
NADER LAALINIA.
SIMON KURU.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
