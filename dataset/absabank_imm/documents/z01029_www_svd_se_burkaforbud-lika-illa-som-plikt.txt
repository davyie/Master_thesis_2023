Burkaförbud lika illa som plikt.
SLÖJFÖRBUD Burkaförbudstanken sprider sig som en löpeld över Europa. I åtskilliga länder har lagstiftaren antingen vidtagit åtgärder med udden mot användande av heltäckande slöja eller så överväger man att göra det. I Sverige har dock statsministern Fredrik Reinfeldt i debatten tagit bestämt avstånd från ett burkaförbud, skriver Mårten Schultz, docent i civilrätt.
Det finns flera motiveringar till varför burka/niqab borde förbjudas. En del är uppenbara svepskäl, som bara syftar till att skymma det egentliga syftet att burkan ogillas. Det belgiska förbudet motiverades med argumentet att klädesplagget förhindrade identifikation och därmed kunde användas för att dölja användare som begår brott. En del motiveringar är kulturellt hållna, inte sällan av närmast rasistiskt slag. Det sägs således ibland att burkan inte hör hemma i en viss kultur. Den typen av kriminaliseringar hör inte hemma i en rättsstat.
Det här är en argumenterande text med syfte att påverka. Åsikterna som uttrycks är skribentens egna.
Det vanligaste är dock paternalistiska argument: Burkan ska förbjudas för att hjälpa de kvinnor som blir förtryckta bakom slöjan. I Frankrike är argumentet att burkan håller kvinnor fångna och att de därmed förhindras att ha ett socialt liv och en egen identitet. Även denna motivering är ohållbar.
Ogillar man burkan för att den ger uttryck för ett förtryck vilket den kan göra ibland, ibland inte – så bör man naturligtvis ta fram en strategi för hur man skall komma till rätta med just förtrycket, inte dess symtom. Att förbjuda burka för att motverka förtryck av kvinnor är som att bekämpa kvinnomisshandel genom att tvinga slagna kvinnor att sminka över sina blåmärken. Tvingar man misshandlade kvinnor att dölja sina blåmärken så slipper omgivningen se resultaten av förtrycket. Det hjälper knappast offren.
Tvärtom så innebär en kriminalisering av burka i de fall där burkan faktiskt är en effekt av ett förtryck att lagstiftaren bidrar till ett dubbelt övergrepp: Först tvingas kvinnan att dölja sig och därefter bestraffas hon av samhället för att hon blivit förtryckt.Ett burkaförbud hör således lika lite som en burkaplikt hemma i en rättsstat. Däremot så är det rimligt att lagstiftningen är lyhörd för att det i vissa fall kan förekomma ett faktiskt och konkret tvång bakom användandet av burka.
Vissa använder burka för att de själva vill det. Vissa använder burka för att de upplever att traditionen kräver det, på samma sätt som traditionen påbjuder andra klädesplagg för andra kulturer i vissa situationer. Men vissa använder burka för att de mer handfast är tvingade att bära plagget genom hot eller våld. Och när sådant tvång föreligger måste rättsordningen tillhandahålla effektiva instrument för att bestraffa den eller dem som ger upphov till tvånget.
Det är redan idag förbjudet att tvinga någon att använda speciella plagg under hot om bestraffning. Om jag tvingar min hustru att ha på sig en viss klänning under hot så begår jag brott. Men i vissa fall kan tvånget ha en annan och mer genomgripande karaktär som lagstiftningen idag inte ger tillräckliga verktyg för att hantera. I vissa fall är tvånget av en sådan systematiskt nedbrytande karaktär att de juridiska verktyg som siktar in sig på momentana (enskilda) kränkningar inte alltid är tillräckliga. När burkabärandet är resultatet av att bäraren under lång tid fått sin självkänsla nedbruten med våld och hot är de sanktioner som svensk rätt idag tillhandahåller, och som i stort fokuserar på det momentana brottet (ett enskilt fall av hot eller våld) inte tillräckliga.
Skräddarsydda kurser i ämnen som intresserar och engagerar både kropp och själ.
Fyra fall av misshandel kan för en otursförföljd vara bara fyra fall av misshandel, men det kan för den som misshandlas av samma person inom en relation vara förödande för självkänslan och egenvärdet. Svensk lagstiftning har tidigt varit lyhörd för detta. Därför infördes för över tio år sedan brottet kvinnofridsbrott, för att återspegla allvaret i det systematiska nedbrytandet av en människa genom hot och våld. Den svenska lagstiftaren var framsynt.
Kvinnofridsbrottet tar sikte på de allvarligaste fallen av relationsvåld. Det finns dock anledning att reflektera över om inte synsättet kan överföras även till situationer av mer subtilt men icke desto mindre systematiskt nedbrytande tvång mot kvinnor som förmås att klä sig på ett visst sätt, att inte umgås med människor av motsatt kön, att inte kommunicera med sin omgivning. Vi vet att den typen av systematiskt underordnande förekommer. En lagstiftning som betraktar ett sådant systematiskt underordnande som en serie fall av enskilda brott missar allvaret i nedbrytningen. Dessutom så reagerar rättsväsendet sällan över huvud taget på sådana brott.
Det finns anledning att fundera över om det inte är dags att se över detta.
MÅRTEN SCHULTZ.
Docent i civilrätt, Uppsala universitet.
Initiativtagare till juridikbloggen.com.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
