Välkommet att kärnkraften avvecklar sig själv.
Olyckan i Fukushima hade sin grund i nonchalans och bristande säkerhet inom kärnkraftsindustrin. Detta har lett till branschens lönsamhetskris, skriver Annika Jacobson, Greenpeace, i en slutreplik.
Mattias Lantz gör sig skyldig till ett av de stora problemen i efterdyningarna av Fukushimaolyckan – att riskerna tonas ned och att det sprids missvisande information (SvD Debatt 18/3).
Det här är en argumenterande text med syfte att påverka. Åsikterna som uttrycks är skribentens egna.
"Områden med höga strålnivåer får man inte bo i eller besöka alls" skriver han, som om det vore positivt. Men det är ju just evakueringen som är problemet! Fukushimaolyckan har skapat tiotusentals kärnkraftsflyktingar, något som knappast kan anses vara acceptabelt. Dessutom försöker den japanska regeringen släta över problemen, återstarta kärnkraften och få människor att flytta tillbaka, trots fortsatt bristande säkerhet i reaktorerna och höga strålningsnivåer.
Nya säkerhetskrav efter Fukushima är förvisso inte den enda orsaken till att kärnkraftverk stänger tidigare runtom i världen. Som jag skriver i min första artikel är det även en kombination av ytterligare skäl såsom en urholkad social legitimitet, skenande kostnader samt att investerare vänder kärnkraften ryggen. Poängen är att Fukushima är en gemensam nämnare som har snabbat på dessa processer. Året efter Fukushima slog den internationella energimyndigheten, IEA, fast att förutsättningarna för kärnkraft i världen har försvårats efter Fukushima Daiichi-olyckan i och med att flera länder har ändrat sin politik till följd av allmänhetens oro över säkerheten i kärnreaktorer.
Lantz har fel när han skriver att “inte ens Greenpeace egen plan klarar klimatmålen utan har en stor andel fossila bränslen år 2050." I september 2015 publicerade Greenpeace en ny rapport, "Energy revolution – a sustainable world energy outlook 2050", där vi för första gången kunde visa att världen kan fasa ut fossila bränslen och kärnkraft och ställa om till 100 procent förnybar energi. Det finns inga ekonomiska eller tekniska hinder – det enda som saknas är politisk beslutsamhet. Exempel på den förändring som redan sker är att Tyskland på bara tre år har tillfört förnybar energi motsvarande åtta större kärnreaktorer och att Japan har energieffektiviserat och sparat bort mer än 13 reaktorer.
Vad gäller SOM-rapporten hänvisar jag och Mattias Lantz till två olika frågor. På en fråga om de kommande 5–10 åren är det endast 13 procent som vill satsa mer på kärnkraft än idag. Den fråga som Lantz syftar till handlar om satsningar på lång sikt, och där ser svarsalternativen och därmed siffrorna annorlunda ut. Det intressanta där är att andelen personer som på sikt vill bygga fler reaktorer än de som finns i dag nästan har halverats mellan 2010 och 2014, alltså från innan till efter Fukushima-olyckan.
Olyckan i Fukushima hade sin grund i nonchalans och bristande säkerhet inom kärnkraftsindustrin och ledde i förlängningen till branschens lönsamhetskris. Kärnkraften avvecklar sig själv, och det är en utveckling vi ska välkomna.
Annika Jacobson.
chef för Greenpeace i Sverige.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
