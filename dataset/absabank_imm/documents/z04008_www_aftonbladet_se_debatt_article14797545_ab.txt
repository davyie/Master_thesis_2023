Ge företagare samma trygghet som anställda.
Företagaren Jimmy Fredriksson har efter sin dotters bortgång blivit fråntagen sin halvtidssjukersättning medan hans fru, som är anställd, får fortsatt sjukpenning. Försäkringskassans beslut grundas på regler som är olika för företagare och anställda. Detta regelverk är inte rimligt. Man ska inte behöva vara rädd för att inte omfattas av samhällets trygghetssystem bara för att man får sin inkomst via en faktura i stället för i ett lönekuvert.
Att vara företagare innebär i sig risker eftersom inkomsterna varierar från månad till månad. Det är något som företagaren måste lära sig att leva med. Företagare utnyttjar försäkringssystemet mindre än befolkningen generellt; de är generellt sett friskare än andra. Men när sjukdom drabbar en företagare och det helt enkelt är omöjligt att göra sitt jobb eller orka sälja in nya uppdrag eller produkter så måste grundtryggheten finnas där på samma sätt som för den som är anställd.
Vi tar regelbundet emot samtal från företagare som behöver stöd och råd i kontakterna med Försäkringskassan. Vissa problem är rent tekniska, och kan handla om att företagaren upplever att det är krångligt att beräkna den sjukpenninggrundande inkomsten. Andra hör av sig eftersom de känner sig felaktigt behandlade. Ett exempel är företagaren som under en graviditet blev uppmanad av sin handläggare att lägga ner sitt företag för få ut sin föräldrapenning. Andra som söker föräldrapenning bli uppmanade att överklaga ersättningsnivån ända till domstol om det behövs. Det är givetvis rätt sätt enligt systemet, men för en nybliven förälder kan det kännas oöverstigligt.
Regeringen genomförde 2009 flera förbättringar för företagare. Nyligen presenterade regeringen också äntligen ett förslag om att det även för företagare ska vara möjligt att ha en karensdag i stället för sju. Det är något som Företagarna har drivit och som är mycket efterlängtat av landets småföretagare. Men flera regler utgår fortfarande från normen att man ska vara anställd, vilket leder till krockar med verkligheten när antalet företagare ökar.
På kort sikt vill vi ha en aktiv dialog med Försäkringskassan för att bidra med de erfarenheter vi har från företagare som i dag hamnar i kläm i tillämpningen av dagens system. Men i den pågående Socialförsäkringsutredningen driver vi att regeringen ska ta hänsyn till företagarnas vardagsutmaningar också i utformningen av lagstiftningen:.
Vi vill att tiden för beräkningen av sjukpenningsgrundande inkomst (SGI) utökas från två till tre år för nystartade företagare.
Att föräldraförsäkringen utbetalas på ett rättsäkert sätt även för företagare.
Att företagare ska kunna få graviditetsersättning.
Att en företagare inte ska riskera att utförsäkras tidigare än en anställd.
Dessa förslag borde vara självklara på en modern arbetsmarknad. Regeringen säger sig värna om att Sverige får fler och växande företag. Då är det också viktigt att den som har en affärsidé vågar ta steget och bli företagare. Den som brinner för en affärsidé får inte tveka på grund av rädslan att hamna utanför trygghetssystemen. Reglerna måste vara jämbördiga mellan företagare och anställda, eftersom allt fler personer växlar mellan företagande och anställning eller kombinerar en anställning med företagande. När arbetslivets rörlighet ökar är det än viktigare att trygghetssystemen fungerar för alla. Det skapar modiga företagare som vågar ta risker och lyckas, vilket är grunden för Sveriges framtid.
Elisabeth Thand Ringqvist.
FAKTA.
