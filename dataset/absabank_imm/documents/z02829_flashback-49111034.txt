Elefanten i rummet - ny kampanjidé.
Jag får lite grann känslan att invandringspolitiken just nu är en propp i röret som lamslår all annan debatt. Det är inte långt kvar till valet, och så här års 2006 och 2010 pågick intensiva debatter om A-kassa, sjukförsäkringar, skattesänkningar, jobbpolitik, miljö, välfärd, privatiseringar, utförsäljningar, trängselskatter... de stora partiernas finanspolitiska talespersoner duellerade i vartannat TV-program. På Flashback P&I pågick en het höger-vänsterdebatt mellan alliansvänner och rödgröna, SD var ett sidospår som i begynnelsen var begränsat till en ensam tråd som hette "Sverigedemokraterna i media".
Nu är all "normal" debatt om de klassiska frågorna i princip död. Ibland kommer svaga livstecken från tjafset om vinster i välfärden, men i övrigt står allt stilla. Istället är strålkastarljuset riktat mot SD, MP och F!. V har hamnat i skugga. Det är ingen konkret debatt om sakfrågor, bara en diffus konflikt mellan påstådd "antirasism" och påstådd "rasism". Det skrivs en oerhörd massa om SD och F!, men inte om politiken.
Det verkar som att vi kommit till en punkt där den där stora ödesfrågan som inte får diskuteras, nu måste upp i ljuset för att valrörelsen ska vitaliseras. De lyckades länge och skickligt hålla den tillbaka. Jag minns förvåningen över att SVT faktiskt tog upp integrationen som ett ämne i slutdebatten 2006. Det blev kort och innehållslöst, förvisso, men den togs upp. Hela 5 minuter vigdes åt frågan.
"Vi pratar inte om invandring, då vinner SD på det" kanske funkar som strategi så länge allt annat har momentum, men inget annat har det nu. Väljarna vill veta. Hur är det tänkt att vår asylpolitik ska fungera långsiktigt, när det knakar i fogarna redan nu? Tjänar vi verkligen på invandring, som Sandviken påstår? Kommer det någonsin att finnas jobb till alla dessa lågutbildade? Byggs det bostäder? Hur många fler hundratals utanförskapsområden ska skapas innan ni erkänner att ingen integrationspolitik KAN motverka det? Vad ska vi göra när resten av EU stramar åt invandringen, ska vi ensamma ta all invandring då? Det är inte frågor man besvarar genom att fortsätta med "SD är dåliga, vi är bra, punkt.".
SD skulle faktiskt kunna göra elefanten i rummet till tema för sin valkampanj. Inga slogans behövs. Bara elefanter i rum. En hipsterfamilj i TV-soffan och en elefant i hörnet. Medelklassare på vernissage med varsitt vinglas i handen, diverse konstverk i rummet som en elefant trampar på medan alla låtsas som att det är en del av installationen. Sammanträde på socialdepartementet, några kostymnissar sitter runt ett bord och anstränger sig maximalt för att ignorera elefanten som brakar omkring i bakgrunden och krossar allt i sin väg.
Sen kör man en uppföljningskampanj på temat att elefanter inte existerar. Cirkusaffischer med elefanterna bortretuscherade. Ett bibliotek där alla böcker om Babar rafsas ner från hyllorna och bränns. Barnprogram som censurerats och nu heter "Fem myror är fler än fyra [KOSSOR]". En unge som springer fram mot elefanthägnet på Kolmården, men kommer av sig när skylten är övertejpad med "ZEBROR" och i hagen står ett par elefanter som någon målat randiga.
