Vi måste satsa mer på att få ner självmorden.
Förra året begick 1 606 personer självmord i Sverige. 1 606 människor som av olika anledningar inte orkade leva längre. 1 606 människor med anhöriga; syskon, föräldrar, barn och vänner. Varje självmord är en tragedi.
Förra årets antal självmord innebär en ökning jämfört med året innan. Bland unga är ökningen störst, nästan 20 procent.
Under 2013 dog sex gånger fler av självmord än i trafikolyckor.
Vi måste nu göra allt för att hjälpa människor som är självmordsbenägna.
Forskningen bör ännu mer inriktas på att studera de bakomliggande orsakerna till självmord. Psykisk ohälsa, alkohol och andra drogers inverkan, ungdomars upplevda otrygghet och andra faktorer måste tas på ännu större allvar. Att minska förekomsten av självskadande beteende, självmordsförsök och självmord hos barn och unga är ett av delmålen i regeringens handlingsplan PRIO psykisk ohälsa - plan för riktade insatser inom området psykisk ohälsa 2012-2016. Det är positivt att den dåvarande regeringen arbetade aktivt med frågorna. Men arbetet med självmordsprevention behöver intensifieras kraftigt.
För att minska antalet självmord bland unga måste följande göras:.
Inför så väl lokalt som nationellt utformade handlingsplaner som klargör ansvarsfördelningen. I exempelvis Jönköping har samverkan kommit långt mellan de aktörer som är berörda när det gäller arbete med att förebygga självmord. Där bedriver sjukvården, polisen och räddningstjänsten tillsammans med SOS Alarm gemensamma insatser/utryckningar vid akut risk för självmord. Sådan samverkan behövs i hela landet. Dessutom måste det finnas ett tydligare myndighetsansvar på nationell nivå.
Det självmordspreventiva arbetet berör många olika områden och det finns en uppenbar risk att denna livsavgörande fråga hamnar mellan stolarna. Så får det inte vara. Varje människa måste stå före systemet.
Inför en elevhälsogaranti. En sådan skulle ytterligare skärpa skolans ansvar. Den ska ge eleven rätt att inom ett dygn få kontakt med elevhälsovården. Behovet av att se varningssignalerna gäller dock inte enbart skolpersonalen.
Förbättra informationen till föräldrarna. Även föräldrar behöver ha större kunskap om psykisk ohälsa.
Varje ung människa som avslutar sitt liv genom självmord är en tragedi och ett misslyckande för hela samhället.
För att skapa förutsättningar för föräldrar att se varningssignaler i tid, bör man överväga och undersöka nya sätt att nå ut med information till föräldrar med barn i åldrarna 10 till 18 år.
Skapa trygga miljöer särskilt för män. Av de 1 606 självmord som begicks under år 2013 var 1 107 män och 499 kvinnor. Att män avslutar sina liv i den utsträckningen måste uppmärksammas mer.
Det bör utredas hur det kan skapas miljöer för unga män som mår dåligt där de kan få hjälp med de problem som i dag ofta tystas ned och hålls gömda.
Vi måste ta itu med problemen och se de utsatta i tid, innan tragedin är ett faktum. Ingen människa ska behöva må så dåligt att de inte ser någon annan utväg än att avsluta sitt eget liv. Vi måste alla se våra medmänniskor och vi måste skapa ett samhälle som ser och hjälper de personer som befinner sig i detta mörker.
Vi får aldrig ge upp om att det går att komma ur detta lidande.
Tuve Skånberg.
FAKTA.
REN.
N.
