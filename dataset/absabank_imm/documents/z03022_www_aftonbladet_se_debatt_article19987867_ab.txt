Reinfeldt hade behövts på mötet.
INSÄNDARE 9 DECEMBER.
Reinfeldt hade behövts nu.
Regeringen inbjuder till överläggningar för att försöka lösa den kris som har uppstått för landet.
Alliansen kommer dit men vill inte samarbeta över huvud taget.
De har en tanke om att få ta över makten och blir väldigt förvånade när regeringen utlyser ett extra val.
Risken känns överhängande att Alliansen kommer att spela SD i händerna i mars och komma med någon form av förslag till begränsning av invandringen eller tillsätta  ”en utredning” för att se över svensk invandringspolitik.
Reinfeldt lovade att aldrig låta SD få inflytande. Han hade behövts på det möte där det var tänkt att få till samarbete över blockgränserna.
Är det viktigare med makt än att tillsammans skapa ett Sverige där vi bryr oss om varandra?.
Jag drömmer om en gelatinfri jul.
Jag har en dröm att Sveriges godis-tillverkare slutar att använda gelatin i sin tillverkning. Och den drömmen kanske snart kan bli sann eftersom marknadspriset på gelatin stiger.
Att en dag kunna få äta en berömd bil, ett gelehjärta eller en julskumtomte -utan att behöva stirra ihjäl sig på innehållsdeklarationen och slippa få i sig kokade hovar, skelett, ligament, djur-hudar, brosk och senor.
Många av Sveriges kaktillverkare har lyckats göra sina kakor veganska.
Kom igen Sveriges allra sötaste företag, spring och köp gelatinalternativ.
Lilian Bäckman,.
Medlem i Djurens Rätt.
Medierna hetsar mot Löfven.
Medierna inklusive SVT public service, vars journalister inte alls är så oberoende som man vill påskina, löper nu amok i sin iver att svärta ner Stefan Löfven och peka ut honom som misslyckad politiker och syndabock, samtidigt som Alliansens företrädare slipper stå till svars för den uppkomna situationen. I folkmun kallas sådant beteende för mediedrev och mobbning.
Vad skulle alternativet till nyval vara och på vilket sätt skulle det gynna de rödgröna? Att Socialdemokraterna blir stödparti åt Alliansen som Jan Björklund och andra företrädare för de borgerliga partierna har föreslagit?.
Det skulle vara djupt oanständigt om det största blocket tvingades träda åt sidan och lägga sig platt så att Alliansen kan fortsätta regera i fyra år till, trots sitt valnederlag.
Att nyvalet sedan kommer synnerligen olägligt för den försvagade Alliansen rättfärdigar inte hetsjakten på Stefan Löfven.
Åsa Samsioe.
