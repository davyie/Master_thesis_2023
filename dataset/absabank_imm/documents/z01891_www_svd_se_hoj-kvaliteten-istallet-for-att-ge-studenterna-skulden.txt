Höj kvaliteten i stället för att ge studenterna skulden.
Debatten om kvalitet på högskolan behöver skifta från att skuldbelägga studenter, till att faktiskt tala om hur vi kan skapa en kvalitetskultur inom högre utbildning, skriver Charlotta Tjärdahl, Sveriges förenade studentkårer, i en replik.
Dagens system sätter inte kvalitet, utan snarare effektivitet och produktivitet i centrum.
Det här är en argumenterande text med syfte att påverka. Åsikterna som uttrycks är skribentens egna.
Hög utbildningskvalitet är en rättighet för alla studenter. En examen inom samma område ska alltså upprätthålla god kvalitet oavsett var du studerat. Det är en princip vi inte kan frångå. Annat vore att godta att vissa studenters utbildning inte håller god kvalitet. Att staten anser det vara grundläggande borde vi se som något positivt!.
Sven-Olof Yrjö Collin och Timur Umans skriver på SvD Debatt 22/1 om hur den svenska akademiska utbildningen behöver förbättras. Jag håller fullständigt med. Inom svensk högre utbildning finns det en mängd utvecklingsområden och viktiga problem att tackla för att vi ska uppnå hög kvalitet. Vi skiljer oss däremot till viss del åt när det kommer till faktiska lösningar av problemen. Att som Yrjö Collin och Umans tala om hur möjliggörande av profilering och konkurrens är något som kan tackla problematik blir endast ett av många sätt att tackla ett uppkommet problem. Vi ser hellre att själva kärnan och orsaken är det som fokuseras på och åtgärdas.
Att en obalans utnyttjas är ju ett problem som uppstår med anledning av att själva obalansen finns. Då bör väl den rimligaste åtgärden vara att påverka och minska den? Vi har några förslag på hur det kan ske.
Uppvärdera pedagogiken och se till att den utvecklas nationellt. Att som student möta pedagogiskt kompetenta lärare ska inte vara en del av profilering, utan snarare en självklarhet. För att den undervisande personalen ska ha förutsättningar att vara skickliga inom både forskning och utbildning behöver styrning från såväl politik och lärosäten göras på ett sätt som medvetet möjliggör detta.
Ett kvalitetsdrivet resurstilldelningssystem. Dagens system sätter inte kvalitet, utan snarare effektivitet och produktivitet i centrum. Vi välkomnar att dagens system nu ska ses över, och hoppas att sektorn kan enas om vikten av en system som sätter studenten och dess lärande i centrum.
SvD:s NYHETSBREV VALET 2018 – veckans viktigaste fördjupningar och granskningar.
God balans mellan forskning och utbildning. I dag råder stora ojämlikheter mellan lärosätenas möjligheter att uppnå en god balans mellan forskning och utbildning. För att uppnå en god lärprocess är det viktigt att se till hela lärandemiljön.
Framför allt behöver den högskolepolitiska debatten kring utbildningskvalitet skifta från ett skuldbeläggande av studenter, till att faktiskt tala om hur vi genom strukturer, incitament, satsningar samt akademiskt och pedagogiskt ledarskap inom högre utbildning kan skapa en kvalitetskultur. För tro det eller ej, hög kvalitet och högt ställda krav är viktigt även för studenter. Det ger oss verktyg för livet och hjälper oss att tillsammans uppnå ett kunskapssamhälle.
Charlotta Tjärdahl.
vice ordförande, Sveriges förenade studentkårer.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
