KD: Kamp mot terror kräver mer resurser.
Sverige står i dag inte redo att bemöta den islamistiska terrorism som växer fram. Vi behöver stärka alla delar av vår förmåga att bekämpa terrorismen, skriver Ebba Busch Thor (KD) och Andreas Carlson (KD).
Terrorismen har fått en grogrund men den är inte omöjlig att besegra.
Det här är en argumenterande text med syfte att påverka. Åsikterna som uttrycks är skribentens egna.
Det har varit en vinter och en vår i skuggan av terror. Attentaten i Paris, Bryssel, Lahore och Istanbul är några exempel och läggs i en lång rad av fruktansvärda dåd. Rapporter om terror når oss från olika platser i världen nästan varje vecka. Vi har förhöjd terrorhotsnivå här i Sverige. Tilliten människor emellan raseras och oro, rädsla och misstänksamhet smyger sig in i vårt samhälle.
Sverige står i dag inte redo att bemöta den islamistiska terrorism som växer fram i Europa. Vi behöver stärka alla delar av vår terrorbekämpningsförmåga. Därför kommer vi kristdemokrater i vår vårmotion föreslå att 200 miljoner avsätts för att öka kunskapen om våldsbejakande islamism, förbättra det förebyggande arbetet i kommunerna och kraftigt förstärka de polisära insatserna.
Den terrorism som Europa nu ställs inför drivs av en ideologisk fanatism. Idén om ett kommande perfekt samhälle är det som terroristerna rättfärdigar dödandet med och som lockar anhängarna till självmordsattentat. För att bekämpa terrorismen måste vi bekämpa den ideologi som terrorhandlingarna föds ur.
Våldsbejakande extremism på ideologisk grund är inget nytt fenomen. Under 1900-talet såg vi den starkast hos anhängare av kommunism och nationalsocialism. Även i dag finns en hotbild från vänster- och högerextrema grupperingar i Sverige, men vi har lärt oss att sätta ord på grymheterna och därför vet vi bättre hur de kan bekämpas med målmedvetet arbete.
**Den nationella samordnaren **mot våldsbejakande extremism presenterade i veckan en undersökning bland 208 av landets 290 kommuner. Resultatet är nedslående. Nästan varannan kommun saknar en lägesbild av förekomsten av våldsbejakande extremism. Ansvariga har inte tagit frågan på tillräckligt stort allvar. Det är bekymmersamt med tanke på att det nu har gått mer än fem år sedan den då 29-åriga Taimur Abdulwahab utförde sitt självmordsattentat i centrala Stockholm. Ett attentat som inte skördade några dödsoffer, utöver gärningsmannen själv.
Skräddarsydda kurser i ämnen som intresserar och engagerar både kropp och själ.
I turerna runt Mehmet Kaplans agerande och avgång har vi sett hur till och med företrädare för regeringen svajar i sina uttalanden. När det står klart att en svensk deltagit i terrorattackerna i Bryssel och Paris, när våldsbejakande islamism har fått fotfäste i Sverige och närmare 300 svenskar rest för att kriga med terrorsekten IS får inte en vice statsminister göra naiva och relativiserande uttalanden om den islamistiska terrorn.
**De socialdemokratiska **ledningarna för Stockholm, Göteborg och Malmö har alla misslyckats med sitt ansvar för att förebygga vårdsbejakande islamism. Malmös rödgröna ledning har kritiserats av Mona Sahlin för att de blundat för problemen och försummat det förebyggande arbetet. I Göteborg avslöjade Uppdrag Granskning att den tjänsteman som var satt att arbeta mot våldsbejakande extremism själv vägrade ta avstånd ifrån IS. I Stockholm har den röd-grön-rosa ledningen presenterat en strategi som vägrar tydliggöra de skillnader som finns mellan våldsbejakande islamism och andra extremister och som inte heller inkluderar särskild avhopparverksamhet för denna grupp. I stället hänvisar strategin till avhopparverksamhet för grovt kriminella i allmänhet.
Sverige kan inte acceptera att det inom våra gränser växer fram våldsbejakande miljöer och ideologisk fanatism. Vårt samhälle ska bygga på en fast värdegrund – som försvarar personlig frihet och alla människors lika värde. I detta får vi inte kompromissa.
**Denna kamp måste **ännu mer än vad som sker i dag göras tillsammans med de muslimska trossamfunden i Sverige. De behöver kliva fram och visa på hur troende muslimer offensivt försvarar ett öppet, demokratiskt samhälle och förkastar dem som använder våld i religionens namn. Det är av största vikt att undvika en situation där vanliga troende muslimer buntas ihop med fanatism. En sådan situation skulle bara gynna extremisterna som vill så split och splittring.
Terrorismen har fått en grogrund men den är inte omöjlig att besegra. Därför föreslår vi kristdemokrater ett paket med fem åtgärder för att  bekämpa terrorismen:.
**1. Ge Säpo de resurser som de efterfrågar **för att bättre kunna granska och kartlägga de nätverk och individer som i dag hotar vårt demokratiska samhälle.
**2. Fördubbla den nationella insatsstyrkan **och stärk insatskonceptets regionala förmåga i Stockholm, Göteborg och Malmö. Samtliga poliser i yttre tjänst behöver också utbildas i att hantera eventuella terrorattentat. På så sätt säkerställer vi att Sverige kan skyddas ifrån simultant genomförda attentat på olika platser.
3. Ge Forum för levande historia i uppdrag att påbörja ett landsomfattande upplysningsarbete på våra skolor om våldsbejakande islamism och dess brott emot mänskligheten. Ingen ska kunna gå igenom svensk skola utan att få kunskap om dessa illdåd.
4. Ge statlig hjälp till de mest utsatta kommunerna att upprätta fungerande avhoppar- och anhörigstödjandeverksamhet som specifikt är inriktad mot den våldsbejakande islamismen, och som involverar de muslimska trossamfunden.
5. Döm den som ger sig av för att strida för terrororganisationer liknande IS för landsförräderi. Det måste vara kännbara straff för den som medverkar till terrorattacker mot civila.
Vi har i Europa tidigare besegrat ideologisk extremism och vi kan göra det igen. För att lyckas måste vi tillsammans och på alla nivåer arbeta för ett samhälle som håller ihop och byggs på tillit.
Ebba Busch Thor (KD).
partiledare.
Andreas Carlson (KD).
rättspolitisk talesperson.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
