Årets feministiska  julklapp är en get.
Det lackar mot jul. Många har fortfarande inte köpt julklappar till nära och kära. Vad ger man den som redan har allt? En gåva till den som inget har är ett förslag. Ge bort en get i jul. Då kan du samtidigt ge jämställdheten en julklapp och bekämpa världsfattigdomen. Förra året gav svenska folket bort uppskattningsvis 7 000 getter i julgåva. Vi hoppas att det blir fler i år.
Nu vill vi inte att levande getter ska slås in i fina paket med röda snören och ligga under julgranar runt om i Sverige. Getterna ges enklast bort via hjälporganisationer som Svenska kyrkan, Actionaid, eller Oxfam till fattiga kvinnor och deras familjer i framförallt Afrika och Asien.
Kvinnor utan ekonomiska resurser får en dräktig get eller en get och en bock för att bedriva avel. De utbildas i djurskötsel. En get ger ungefär sju liter mjölk i veckan, en viktig näringskälla för undernärda barn. När getterna har blivit tillräckligt många kan familjen äta och sälja dem för att få pengar till att investera i redskap och utsäde. Den första killingen av honkön som föds ska kvinnan skänka bort till en annan fattig kvinna som åtar sig att göra samma sak.
Lurdes Raimundo från byn Cumbene i Moçambique berättar:.
– Efter översvämningarna år 2000 förlorade vi allt. De två getter som vi fick från Actionaid blev min familjs räddning. När vi hade sålt vår första get på marknaden kunde vi investera i grödor och odla. Året därpå kunde vi sälja ännu en get och odlingarna växte ytterligare. Det har bara blivit bättre och bättre. I dag har vi ankor och grisar också. Nu har vi råd med skolböcker och sjukvård till våra barn.
På många håll i världen är kvinnor fortfarande andra klassens medborgare. 70 procent av världens allra fattigaste är kvinnor. 66 procent av jordens sammanlagda arbete utförs av kvinnor – men de får bara fem procent av jordens sammanlagda inkomst. Enligt SIDA ägs över 90 procent av världens samlade förmögenheter av män. 82 procent av världens parlamentariker är män. Att äga är därför en nyckel till att kvinnor får mer makt och inflytande. Insatser som främjar jämställdhet har visat sig vara bland de mest effektiva sätten att minska fattigdom.
Pengar är makt! Feminism+ kapitalism = sant.
Världens kvinnor måste helt enkelt äga mer om vi vill skapa en mer rättvis värld. Och även om det verkar futtigt utifrån ett svensk perspektiv kan en get i julklapp till en okänd kvinna i ett land långt borta bidra till en förändring. Julgeten är därför årets feministiska julklapp.
Birgitta Ohlsson  Ordförande Liberala Kvinnor  och riksdagsledamot (fp)  Jenny Sonesson  Förbundssekreterare Liberala Kvinnor.
