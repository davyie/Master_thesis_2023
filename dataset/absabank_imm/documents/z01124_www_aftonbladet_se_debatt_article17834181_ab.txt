Skyddet av politiker behöver bredare översyn.
Yttrandefriheten gäller oss alla och vi tycker att det är viktigt att alla angrepp på politiker, däribland SD-politiker, möts av fördömanden. Miljöpartiet driver att en bred översyn bör göras om skyddet för politiker, där en av sakerna som kan övervägas är att brott mot politiker ska likställas med dagens lagstiftning om brott mot tjänsteman.
För att värna det demokratiska samtalet är dock det viktigaste att främja en samhällsutveckling där människor som uttrycker sin åsikt inte hotas eller trakasseras. Ett stort hot mot demokratin är de eskalerande attackerna mot antirasister och de hatbrott som sker i kölvattnet av bland annat Sverigedemokraternas och den av Kent Ekeroth finansierade sajten Avpixlats hatretorik.
Några aktuella exempel på attacker mot det demokratiska samtalet är hur den antirasistiska sajten ”Inte rasist, men” i dagarna utsattes för överbelastningsattacker i samband med att de skrivit en granskande text om just Björn Söder. När Carolina Farraj Moberg skrev ett öppet brev till Jimmie Åkesson om hur hon som muslimsk kvinna blir attackerad av rasister fick hon utstå hatmejl, telefonsamtal och att hängas ut på hatbloggar.
Detta är två exempel på grova övergrepp på demokratin och yttrandefriheten som kräver en helt annan politik än att enbart straffskärpa brott mot politiker.   När Sverigedemokraterna ensidigt föreslår straffskärpning för de dåd som riktas mot de själva vore det klädsamt om de också tog avstånd från de dåd som riktas mot deras meningsmotståndare.
Maria Ferm.
riksdagsledamot (MP).
Anders Wallner.
partisekreterare (MP).
FAKTA.
