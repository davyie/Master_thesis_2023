Tvåårig yrkesskola bygger bort återvändsgränder.
I två artiklar, en av Johan Lindholm, förbundsordförande för Byggnads, och en av Andreas Fejes med flera, riktas kritik mot Alliansens nej till att utöka yrkesprogrammen och vårt förslag med en ny tvåårig yrkesskola. Låt oss börja med det uppenbara. Det råder inget tvivel om att det även i fortsättningen ska finnas goda möjligheter att läsa in grundläggande behörighet på gymnasiets yrkesprogram. Därför föreslår vi att rektorernas ansvar – att göra det praktiskt och schematekniskt genomförbart för eleverna att läsa in de kurser som behövs för en grundläggande högskolebehörighet – ska förtydligas. Vi vill också förtydliga att vårt förslag om en tvåårig yrkesskola, tvärtom mot vad debattörerna påstår, bygger bort återvändsgränder och ger unga människor en första väg in i ett yrke och en brygga till vidare fördjupning och studier.
Det här är en argumenterande text med syfte att påverka. Åsikterna som uttrycks är skribentens egna.
Människors förmåga och möjlighet att göra något av sin egen kraft och sitt eget liv är kanske det viktigaste måttet på ett samhälles rättfärdighet. Få saker spelar större roll för det än skolan. Kunskap och utbildning är rörelsen uppåt för alla. Därför att förmågan att lära och tillgodogöra sig kunskaper finns hos alla, oavsett bakgrund. Varje människa har olika förutsättningar att nå sina drömmar och mål. Därför är politikens uppgift att skapa olika vägar och möjligheter att nå dit. Skolan ska vara ett verktyg för elever att nå sina mål och får aldrig bli en återvändsgränd.
För det första anser Alliansen fortsatt att grundläggande högskolebehörighet ska vara tillgängligt på alla yrkesprogram. Men det förslag som regeringen har lagt fram, och som debattörerna förespråkar, innebär att yrkesprogrammen blir avsevärt mycket längre än de högskoleförberedande och att alla ska läsa ett obligatoriskt estetiskt ämne. Som förlaget är konstruerat riskerar det snarare att avskräcka elever från att välja yrkesprogram. En annan brist i regeringens förslag är att det bygger in en påtaglig risk för håltimmar i elevernas scheman, vilket all forskning och erfarenhet visar ökar risken för frånvaro.
Vi har i stället tagit ett helhetsgrepp om yrkesutbildningarna och presenterat flera förslag för att stärka dem. Alla som vill ska alltid kunna välja till de ämnen som krävs för högskolebehörighet, och det är rektorns som ska vara ansvarig för att det fungerar på ett bra sätt med elevens övriga schema. Men vi vill också utveckla studie- och yrkesvägledningen, satsa på yrkescollege och lärlingsutbildningar och starta en ny tvåårig yrkesskola för många av dem som i dag står utanför gymnasiet.
För det andra har gymnasiets introduktionsprogram blivit just en återvändsgränd. Här samlas en nära femtedel av niondeklassarna som inte har fullständiga betyg och inte kan studera vidare på något av de nationella gymnasieprogrammen. I dag är språkintroduktionen det fjärde största programmet som tyvärr dras med stora problem. Enligt Skolverkets siffror från 2016 går endast en av tre elever vidare till ett nationellt gymnasieprogram tre år efter att de började på språkintroduktion. Nästan hälften hade slutat gå på gymnasiet helt och hållet och återvändsgränden är ett faktum.
Och för det tredje kan denna återvändsgränd byggas bort med en tvåårig yrkesskola där fokus ligger på yrkesämnen och, för nyanlända, svenska. Målsättningen är att eleven, efter utbildning och eventuell lärlingsanställning, ska vara tillräckligt rustad för en god etablering på arbetsmarknaden. Det ska alltid gå att välja till kurser för att uppnå gymnasiebehörighet och, om man blir behörig, växla över till ett nationellt yrkesprogram. På detta sätt blir den nya tvååriga yrkesskolan både en första väg in i ett yrke och en brygga till vidare fördjupning och studier.
Skräddarsydda kurser i ämnen som intresserar och engagerar både kropp och själ.
I dag slås tusentals elever ut ur introduktionsprogrammen och därmed gymnasieskolan, för att bara sedan ett par år senare skaffa sig en yrkesutbildning genom vuxenutbildningen. Det medför ett slöseri med tid och resurser, bryter ner unga människors framtidstro samtidigt som det både i näringslivet och i offentlig sektor råder stora brister på arbetskraft. Med yrkesskola gör vi i stället yrkesutbildningar tillgängliga, bygger bort återvändsgränder och ger unga människor en solid bas att stå på och hopp för framtiden. Alla våra unga är viktiga och måste ges verkliga chanser att forma sina livsdrömmar och en utbildning som leder till jobb.
Erik Bengtzboe (M)utbildningspolitisk talesperson.
Ulrika Carlsson (C)utbildningspolitisk talesperson.
Christer Nylander (L)utbildningspolitisk talesperson.
Annika Eclund (KD)utbildningspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
