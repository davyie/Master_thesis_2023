Leo, 13: Tvång löser inte brist på personal.
SLUTREPLIK. Jag vill börja med att tacka för din replik, Philip – och tack till  för att ni låter två minderåriga debattera ett ämne som faktiskt berör oss. Tyvärr är det inte självklart i samhällsdebatten idag.
Men nu tillbaka till debatten.
Jag ser också problemen med att vi inte kan försvara oss om exempelvis Ryssland, eller nästan vilket annat land som helst, skulle attackera. Oavsett om vi har värnplikt eller inte kommer vi inte klara oss.
Istället bör vi fokusera på mer internationellt samarbete. Ett NATO-medlemskap bör vara en självklarhet för alla som vill bevara fred och demokrati. Vi skulle kunna lägga halva vår statsbudget på försvaret, men det skulle aldrig kunna mäta sig mot Ryssland.
Istället för föråldrade system behöver vi ett modernare och mer högteknologiskt försvar. Det här är något som vi redan ligger i framkant med och ungas intresse och kunskaper är någonting som vi verkligen bör dra nytta av.
Jag håller med Phillip om att vi behöver ett starkt försvar. Dock kommer vi aldrig kunna skapa ett tillräckligt bra försvar ensamma. Vi kan bidra med vår spetskompetens, som inte ligger i antal soldater. Den skulle snarare kunna ligga i modern teknik.
Personalbrist bör aldrig lösas med att tvinga in människor i arbetet. Det här skulle anses helt galet om det hade varit vilket annat yrke som helst. De som är bäst lämpade till yrket är de som faktiskt är motiverade till det.
Jag vill att Sverige ska kunna försvara sig mot angrepp från andra länder. Det bör vi göra med ett starkare försvar. Ett försvar byggt på frivillighet och internationellt samarbete – inte tvång.
Leo Gerdén, 13 år, liberal debattör och aktiv i CUF.
Häng med i debatten och kommentera artikeln – följ  Debatt på Facebook.
