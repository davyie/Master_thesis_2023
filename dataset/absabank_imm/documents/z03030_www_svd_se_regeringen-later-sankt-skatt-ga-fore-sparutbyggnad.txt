Regeringen låter sänkt skatt gå före spårutbyggnad.
Kaoset under de senaste dagarna är inte bara ett resultat av extrema väderförhållanden som den moderatledda regeringen försöker få det att framstå som. Trots att kapacitetsbristen är så tydlig försummar regeringen den långsiktiga utbyggnaden av järnvägens kapacitet, skriver Nalin Pekgul (S).
De senaste dagarnas snöoväder har skapat kaos i tågtrafiken - såväl lokalt som regionalt. Tusentals resenärer har drabbats, många har inte kunnat ta sig till jobben och blivit isolerade i sina hem.
Det här är en argumenterande text med syfte att påverka. Åsikterna som uttrycks är skribentens egna.
Kaoset under de senaste dagarna är inte bara ett resultat av extrema väderförhållanden som den moderatledda regeringen försöker få det att framstå som. Faktum är att redan innan snön och kylan var det många problem med tågtrafiken - en följd av bristande banunderhåll och skriande kapacitetsbrist på spåren.
Fler resenärer än någonsin använder tåget som transportmedel och järnvägarna utnyttjas till maxkapacitet vilket leder till att förseningar och andra problem oftast drabbar hela systemet. Kylan och snön var bara droppen som fick bägaren och rinna över och nu är det mer uppenbart än någonsin: vi behöver lägga mer resurser på tågtrafiken!.
Trots att kapacitetsbristen är så tydlig försummar regeringen den långsiktiga utbyggnaden av järnvägens kapacitet. I stället för att investera i tågtrafiken väljer regeringen att lägga pengarna på motorvägsbyggen och nya skattesänkningar. Regeringen tycks tro att avregleringar och privatiseringar av järnvägstrafiken kommer att lösa alla problem. Men en avreglering av tågtrafiken leder bara till att belastningen på de mest trafikerade sträckorna ökar. De regionala pendeltågen kommer att trängas undan till förmån för den mer lönsamma fjärrtågstrafiken.
Regeringen Reinfeldts argument för en privatisering av kollektivtrafiken är att ökad konkurrens leder till lägre priser och bättre service. Vad vi har kunnat se hittills är att verkligheten blivit en annan. Tillgängligheten har blivit sämre och biljettpriserna har stigit. Min väninna som bor på landet utanför Uppsala brukade alltid ta bussen in till sitt jobb i Uppsala eftersom hon ansåg det mer miljövänligt. Men sedan några år tillbaka har hon slutat med detta. Priset för att åka buss har nämligen dubblerats samtidigt som bussförbindelserna nästan halverats! Trots att hon egentligen skulle vilja ta bussen gör hon inte det längre av tidsmässiga och ekonomiska skäl. Jag tror inte min väninna är ensam om denna erfarenhet.
Även i Stockholm har biljettpriserna i kollektivtrafiken stigit de senaste åren trots att staden genom trängselskatten borde ha fått ökade medel att finansiera kollektivtrafiken. Men de pengarna har i stället bara gått till vägbyggen.
Skräddarsydda kurser i ämnen som intresserar och engagerar både kropp och själ.
Klimatfrågorna är inte något som kan vänta. Det krävs en aktiv och framåtblickande politik- här och nu - för att minska användningen av fossila bränslen. Att resa med tåg är det överlägset mest klimatvänliga alternativet och därför är regeringens ovilja att satsa på järnvägar och kollektivtrafik mycket olycklig.
Till skillnad från den borgerliga regeringen vill vi göra det lättare för resenärerna att välja de klimatvänliga alternativen. Vi vill investera i järnvägar och tåg och bygga ut kollektivtrafiken. Vi tror inte att privatisering är ett bra alternativ och vill därför riva upp avregleringen av järnvägen.
Kollektivtrafiken handlar också i högsta grad om jämställdhet eftersom kvinnor reser mer kollektivt än män. Kvinnorna, som i genomsnitt redan har det sämre ekonomiskt ställt än männen, drabbas därför hårdast när regeringen försämrar kollektivtrafiken. Men försämrad kollektivtrafik går förstås ut över alla som åker kollektivt, inte minst de grupper som ofta saknar tillgång till bil, såsom pensionärer, ungdomar och låginkomsttagare. Regeringens politik slår som vanligt hårdast mot dem som är mest utsatta.
NALIN PEKGUL.
ordförande Socialdemokartiska kvinnoförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
