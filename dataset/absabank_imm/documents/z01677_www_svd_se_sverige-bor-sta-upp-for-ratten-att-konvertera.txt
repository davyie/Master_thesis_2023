Sverige bör stå upp för
rätten att konvertera.
Sverige ska vara en tydlig försvarare av religionsfrihet i världen. Det gäller även rätten att gifta sig med den man vill men också för rätten att konvertera, byta religion, ifall man så önskar. Det skriver Désirée Pethrus (KD).
Vi hoppas att förnuftet ska segra och att Meriam Yehya Ibrahim snart blir frigiven.Désirée Pethrus.
Det här är en argumenterande text med syfte att påverka. Åsikterna som uttrycks är skribentens egna.
För en kort tid sedan nåddes vi av en fruktansvärd nyhet från dagens Sudan. Meriam Yehya Ibrahim som är en ung kvinna, gravid i åttonde månaden och fängslad i Sudan, står inför en dödsdom för att ha gift sig med och fått barn med en kristen man. Eftersom hennes far var muslim är detta ett brott, enligt den sharialag som tillämpas i landet. Meriam befinner sig nu i fängelset med deras första barn. Enligt den dom som utdömts kommer hon kort efter förlossningen av det andra barnet att pryglas med 100 piskrapp och senare hängas.
Jag har i dagarna besökt Sudans ambassad och påtalat vikten av att Meriam snarast möjligt släpps och att domen mot henne ogiltigförklaras då den strider mot olika FN-konventioner om mänskliga rättigheter. Att ha en annan religion är inte ett brott, och att gifta sig med någon av en annan religion kan inte heller anses vara ett brott.
Utsattheten för religiösa minoriteter leder till att samhällen författigas. Ingen stat vinner på att förtrycka en annan etnisk eller religiös grupp. Dödsdomen är en chock för alla oss som lever i Sverige där vi åtnjuter religionsfrihet och respekt för människoliv. Det är grundläggande att vi värnar liv, och att människor måste få välja och utöva sin egen religion.
Många kristna runtom i världen lever under svåra förhållanden och får också sätta livet till för sin personliga tro. Förföljelsen av kristna är inget nytt, men i och med de senaste årens utveckling i Mellanöstern och Nordafrika har läget för många kristna förvärrats. Meriams öde delas av många fler runt om i vår omvärld.
Vi vet att religionsfrihet tillsammans med fasta värden om människors okränkbara och absoluta värde är viktiga byggstenar i ett demokratiskt samhälle. Sverige har en god historia av att hjälpa och stå sida vid sida med länder som kämpar för att bli demokratiska samhällen. Vi måste stå upp för demokrati och religionsfrihet. En sudanesisk domstol har orättfärdigt dömt och fängslat en gravid mor i väntan på att hon ska hängas. Det är så chockerande att man helst inte vill tro det är sant. Vi måste nu försöka lyfta Meriams men även andras öde. De påtryckningar som nu görs av internationella ledare gentemot Sudan i frågan måste också göras från svenskt håll. Sverige ska vara en tydlig försvarare av religionsfrihet, för rätten att gifta sig med den man vill men också för rätten att konvertera, byta religion, ifall man så önskar.
**Meriam Yehya Ibrahims liv **står nu på spel och alla krafter behövs för att få till stånd en förändring. Vårt hopp står nu till den överklagan som gjorts. Vi hoppas att förnuftet ska segra och att Meriam Yehya Ibrahim snart blir frigiven. Allt annat är otänkbart.
DÉSIRÉE PETHRUS (KD).
riksdagsledamot, Europaparlamentskandidat för Kristdemokraterna.
Fotnot: Nyligen har den advokat som företräder Ibrahim blivit hotad, se artikel i brittiska The Telegraph.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
