Nu måste pizza-Sverige få en röst i Europa!.
En 53-årig jurist från Irak frågar om du vill ha allting på. En 29-årig kirurg från Syrien kollar att degen jäser bra i stället för att laga brutna ben. En 47-årig rektor från Somalia plockar upp efter dig och frågar om det smakade bra.
Så här ser pizza-Sverige ut, en stor del av vårt land som vi representerar. Vi och vår personal har en fantastiskt skiftande bakgrund. Egentligen har vi nästan bara en sak gemensam; när vi var unga drömde vi om att arbeta med något helt annat. Det var aldrig vår plan att driva en kvarterspizzeria. Vi vill vara ärliga och säga det. För de allra flesta av oss blev pizzerian en utväg. Den blev ett sätt för oss att försörja familjen och komma in i samhället.
Missförstå oss inte. Vi är stolta över våra restauranger och det arbete vi gör. Vi tycker om att göra rätt för oss och vi trivs med våra kunder. Vi gillar Sverige. Men ingen ska tvingas att i sista hand välja det här yrket. Ingen ska behöva stanna i växten på grund av sin uppväxt, sina föräldrar, sin bakgrund. Våra barn har lika stora drömmar som vi hade.
Människor av alla sorter äter hos oss. Men helt klart är det så att våra gäster kommer att drabbas hårt av den ekonomiska krisen. Det är människor som bor i höghus med paraboler på balkongen, som lever en bra bit utanför samhällets innersta maktelit. Människor som inte har råd med de finaste krogarna. Människor som på mycket nära håll möter den pågående depressionen och arbetslösheten.
Vi får höra mycket av våra gäster. För många människor blir pizzabagaren en samtalspartner, alltför ofta i brist på andra som har tid att lyssna. Ni som är politiker skulle bli förvånade hur väl man kan känna pulsen på Sverige inne på kvarterspizzeriorna. Vi märker direkt när konjunkturen och tillståndet i samhället skiftar. Det syns i våra gästers ansiktsuttryck och hållning. De allra flesta pizzeriorna kommer säkert att överleva, men pizza-Sverige kommer ändå att drabbas tungt av jobbkrisen.
Vi är några pizzabagare som skriver den här artikeln. Tillsammans med många av våra kollegor har vi bestämt oss för att engagera oss i valet. Vi vill ha europeiska politiker som vet hur vår vardag ser ut. Vi vill se någon som företräder vanliga anständiga människor i det folkliga pizzariket Sverige såväl för våra kunder som för dem som står vid ugnen. Av alla som bor i Sverige har nästan 20 procent utländsk bakgrund. Åtminstone några av Sveriges arton ledamöter i Europaparlamentet borde veta hur det är att vara invandrare.
Politiskt handlar det om att ta ställning för det som vanliga människor bryr sig om: att kunna utbilda sig och bli det man drömmer om, att få ett jobb, att bli respekterad på grund av den man är, att ha råd att åka på semester eller gå på restaurang ibland.
Det här är viktiga punkter i vårt pizzaupprop:.
Vi är många som jobbar på Sveriges pizzerior och det är ännu fler som äter här. Duktiga, ärliga människor som dagligen gör rätt för sig och sitt land, men vars barn ändå erbjuds de sämsta skolorna, den sämsta utemiljön, de sämsta förutsättningarna att lyckas.
Vi kan annat än att bara baka Calzone. Nu använder vi oss av pizzan som en annorlunda politisk symbol för förändring i Europa. Med en knapp vecka kvar till valet har vi förvandlat hundratals pizzerior till valstugor. Vi kommer att uppmana våra gäster att förtidsrösta under hela perioden från den 20 maj till den 7 juni. Vi kommer att dela ut pizzakartonger med politiska budskap, ta på oss t-shirts och knappar, affischera och sprida foldrar.
Ett märkligt sätt att agera? Ja, kanske det. Men vi vill rikta ljuset mot vår vardag och våra problem. Vi tänker använda vår rösträtt. Vi känner väl till de politiska frågorna i Europa, fast på ett annat sätt. Vi har lärt oss mycket via parabolerna... Glöm inte bort pizza-Sverige i Europadebatten!.
Dagens debattörer.
