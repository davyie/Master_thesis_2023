Ny kvinnoanstalt med jobbfokus.
Anstalten Smälteryd i Västra Götaland ska öppnas på nytt. Där ska kvinnliga intagna få arbetsmarknadsutbilning i ett samarbete mellan Arbetsförmedlingen och Kriminalvården. Det skriver generaldirektörerna Angeles Bermudez-Svankvist och Nils Öberg.
Det finns cirka 300 kvinnor i Sverige som sitter i fängelse. I många avseenden är det ingen skillnad mellan kvinnliga och manliga intagna. Kvinnor begår lika allvarliga brott som män och döms till samma slags påföljder. Men det finns också skillnader som gör att det behövs särskilda insatser för kvinnorna. Kvinnor har ofta ett missbruk och har ofta utsatts för våld och allvarliga övergrepp. Inte sällan har de därför särskilda vårdbehov. Då de är färre till antalet placeras kvinnliga intagna på ett annat sätt. De som har korta straff kan vara placerade på samma anstalt som livstidsdömda. Det händer också att kvinnor har barn med sig i anstalten. Mamman och barnet får då ett anpassat boende.
Det här är en argumenterande text med syfte att påverka. Åsikterna som uttrycks är skribentens egna.
På arbetsmarknaden har kriminellt belastade en svag ställning. För Kriminalvårdens kvinnliga klienter är det ännu svårare att få ett jobb. Det finns få andra grupper i samhället som har en svagare ställning på arbetsmarknaden. Samtidigt är ett arbete eller en yrkesutbildning ofta en förutsättning för att kunna bryta kriminaliteten.
Brottsförebyggande rådet gjorde 2009 en utvärdering av Arbetsförmedlingens arbetsmarknadsutbildningar på landets anstalter, "Effekter av yrkesutbildning för intagna i kriminalvård". Studien visar att arbetsmarknadsutbildning i högre grad leder till arbete efter avtjänat straff jämfört med en kontrollgrupp som inte deltog. Studien visar även att arbete minskar risken för återfall. Vi har under de senaste åren strävat efter att öka antalet arbetsmarknadsutbildningar på anstalterna. Under 2011 pågick 35 utbildningar på 32 anstalter. Detta var en ökning i förhållande till 2010, då det var 23. På landets sex kvinnoanstalter fanns under förra året arbetsmarknadsutbildningar på tre.
Regeringen har nyligen gett oss ett gemensamt uppdrag att skapa arbetsfrämjande åtgärder för dessa kvinnor. Det välkomnar vi. Det fördjupade samarbetet innebär att Arbetsförmedlingen kommer in tidigare med insatser som leder till arbete. Vi investerar gemensamt i yrkesutbildning, kartläggning, validering av yrkeskunskaper, betyg, certifiering och arbetsmarknadsåtgärder med inriktning på denna klientgrupp.
I en unik satsning öppnar Kriminalvården den stängda anstalten Smälteryd i Sätila, Västra Götaland, för kvinnor, med fokus på arbetsmarknadsanpassad utbildning. Målet är att i nära samarbete med Arbetsförmedlingen redan på projekteringsstadiet se till att yrkesförberedande inslag integreras samt att skapa direkta kopplingar till näringslivet. Genom riktade satsningar kan vi skapa förutsättningar för att minska återfall i brott, förebygga att nya brottsoffer drabbas men också möta arbetsmarknadens efterfrågan.
Kriminalvårdens generella uppdrag handlar såväl om att verkställa påföljder som att förhindra återfall. Det återfallsförebyggande arbetet börjar redan vid mötet med klienten, på häktet eller i frivården. För varje person som kan förmås att avsluta sin kriminalitet, har samhället vunnit i trygghet, minskat lidande och reducerat kostnader. Kriminalvårdens omvårdnadsuppdrag innehåller flera delar: behandling mot missbruk och kriminalitet men också ett stödjande och motiverande förhållningssätt från personalen.
Skräddarsydda kurser i ämnen som intresserar och engagerar både kropp och själ.
Kvinnliga klienter i Kriminalvården har ofta barn, undantagsvis är små barn med sina mammor i anstalten. Därför jobbar Kriminalvården mycket med barnperspektivet och har inrättat särskilda barnombud, anpassar boende och verksamhet efter barnens behov i största möjliga mån och försöker stötta intagna i sin föräldraroll. Syftet är att barnen inte ska lida men eller ännu större skada än de redan gjort. Detta är också ett led i ansträngningarna att förbereda för ett fungerande liv.
Anstalten Smälteryd är ett före detta lantbruk med goda möjligheter att bedriva djurskötsel. Vi kan där erbjuda kvinnorna yrkesutbildning och certifiering i skötsel av framför allt hästar. Vi undersöker även möjligheten att ha viss hundverksamhet. Vi vet att djurskötsel har en god inverkan. Några anstalter driver redan i dag lantbruk och vi ser att det främjar både yrkesskicklighet, empatisk förmåga och självförtroendet. Arbetsförmedlingens kunskaper om arbetsmarknaden visar att just häst- och hundskötsel är en växande bransch.
På Smälteryd finns även goda förutsättningar för att bedriva utbildningar inom logistik, verkstad, restaurang och storhushåll.
Den nya anstalten kan även tillgodose barnperspektivet och erbjuda de barn som besöker eller följer med sina mammor en bättre miljö.
Vi är två av statens största myndigheter som redan i dag har ett gott samarbete. En framgångsrik del av detta är Krami, en samverkan mellan frivården, Arbetsförmedlingen och kommunerna som syftar till att Kriminalvårdens klienter ska få och behålla ett arbete, ett annat är yrkesförberedande utbildningar av olika slag. Anstalten Smälteryd blir ett nytt sätt för oss att vidareutveckla och fördjupa vårt samarbete. Ett arbete är en nyckel till ett liv utan kriminalitet och missbruk. Det gäller både män och kvinnor.
ANGELES BERMUDEZ-SVANKVIST.
generaldirektör Arbetsförmedlingen.
NILS ÖBERG.
generaldirektör Kriminalvården.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
