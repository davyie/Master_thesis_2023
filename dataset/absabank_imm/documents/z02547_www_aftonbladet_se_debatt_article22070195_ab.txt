Även flyktingar våldtar   – men straffa inte alla.
Överallt sprids uppgifter om uppemot 1 000 män med nordafrikanskt och arabiskt ursprung som sexuellt trakasserat oskyldiga kvinnor på nyårsnatten i Köln, Tyskland.
Samtidigt cirkulerar uppgifter om en liknande händelse som inträffade ungefär samtidigt i Kalmar, Sverige. Och nu senast vittnesmålen från gratisfestivalen We are Sthlm i somras.
Detta är utan tvekan förfärande och avskyvärda handlingar som vi starkt fördömer. Det är ett svek, framförallt mot brottsoffren, men även mot alla människor som flyr från krig, kvinnoförtryck och tortyr.
Den stora frågan är om detta är skäl nog att bygga opinion mot en hel generation oskyldiga människor som är i riskzonen? Vår organisation I Am You arbetar just nu med särskilt utsatta i Lesbos, Grekland. Varje dag möter vi kristna och muslimer, pojkar och flickor som rånats, misshandlats och våldtagits av andra under flykten.
Vi hör vittnesmål från föräldrar som tvingats se på medan deras barn utnyttjats sexuellt som en form av utpressning. Som sagt, människor på flykt är inte en likasinnad grupp. Det finns gärningsmän och det finns brottsoffer.
En ny rapport från UNHCR beskriver specifikt barn som blivit rånade och våldtagna under sin flykt. Gärningsmännen har även de varit flyktingar. Dessa pojkar och flickor har tvingats delta i sexuella aktiviteter, antingen för att kunna betala den resterande skulden till smugglaren, eller för att kunna fortsätta sin resa genom Europa.
Samtidigt rapporterar flera medier om en syrisk fyrbarnsmamma som systematiskt blivit gruppvåldtagen av flera smugglare som betalning för familjens resa till Europa. Detta på uppmaning av hennes make, som inte hade råd att bekosta familjens fortsatta resa. Han deltog även själv under flera av våldtäkterna.
Det är inte rätt att mörklägga fruktansvärda brott som begås av flyktingar eftersom detta endast förstärker den felaktiga bilden av att det är en homogen grupp. Vi vill med denna artikel rikta ljus mot hur rapporter som ovan används för att skapa opinion mot oskyldiga människor på flykt.
Detsamma gäller den ständiga debatten kring “skäggiga ensamkommande flyktingbarn”. Vi kan inte låta en grupp kriminella människor, som vill utnyttja vårt välfärdssystem, göra oss blinda inför det faktum att det finns en stor grupp faktiska ensamkommande barn och förtryckta kvinnor som behöver skydd.
Argumenten att vi inte vill ha dessa kriminella i Europa är inte ett skäl att vända en hel generation ryggen. Det är en minoritet som begår dessa brott och de ska inte användas för att bestraffa en majoritet bestående av extremt utsatta människor.
Damian “XOV” Ardestani.
Rebecca Reshdouni.
Grundare av svenska hjälporganisationen I Am You som är.
verksamma längs gränserna i Grekland, Turkiet och Makedonien.
