Politikernas svek förvärrar bokrisen.
Bostadskrisen är sedan länge ett faktum. Den politiska handlingsförlamningen när det gäller de strukturella problemen är dessvärre också sedan länge ett faktum. Alliansregeringen gjorde för lite. De rödgröna gör ingenting. Men Sverige tål inte mer bostadsbrist. Nu måste statsministern och samtliga partiledare engagera sig.
Bostadsbristen är ett hot mot Sveriges ekonomiska utveckling. Bristen på hyresrätter är det stora problemet.
Det här är en argumenterande text med syfte att påverka. Åsikterna som uttrycks är skribentens egna.
Konflikten mellan verklighet och politisk taktik är uppenbar. Årets Almedalsvecka hade fler seminarier om bostadskrisen än någon gång tidigare. Men ingen partiledare tog upp bostadsbristen i sitt tal, utom FP-ledaren som raljerade om ett planhushållningssystem han slagit vakt om i regeringsställning.
I en nyligen presenterad bilaga till Långtidsutredningen konstateras att en väl fungerande matchning mellan arbetsgivare och arbetssökande är central för den ekonomiska tillväxten och att detta förutsätter en väl fungerande bostadsmarknad. Det konstateras vidare att normalt är hyresrätten lättare att flytta till och från än ägda bostäder. Men, skriver man, "Sverige skiljer sig emellertid från andra länder i detta avseende. (...) Anledningen till detta är att regleringen av den svenska hyresmarknaden, det så kallade bruksvärdessystemet, gör att transaktionskostnaderna, främst i form av söktid, ökar.".
Kort sagt. Bostadsbristen är ett hot mot Sveriges ekonomiska utveckling. Bristen på hyresrätter är det stora problemet. Förvisso har det politiska och mediala intresset ökat i takt med att fler drabbas av bostadskrisen. Den politiska diskussionen har dock stannat vid ytlig retorik, som inte fört saken framåt. Undantaget kan sägas vara bostadsminister Stefan Attefalls ambitiösa avvecklingsplan av administrativa hinder för en snabb planprocess. Men alliansregeringen valde att avstå från strukturella förändringar av denna kollapsade marknad.
Den nuvarande regeringen föreslår subventioner – och tillfälliga "moduler" – som lösningen på bostadsbristen. Det ger inte ett särskilt genomtänkt intryck. Varken fastighetsbranschen eller byggbranschen vill ha subventioner. Ingen tror förmodligen på de tillfälliga modulerna.
Det bostadspolitiska problemet är som sagt inte nytt. Det har därför varit föremål för otaliga utredningar: SOU, Finanspolitiska rådet, Boverket, Riksbanken, EU-kommissionen, OECD, IMF, Nybyggarkommissionen, Bokriskommittén och nyligen bostadsrapporten kopplad till Långtidsutredningen. Och i dagarna Europeiska rådet. Frågan är med andra ord välutredd och ytterligare utredningar om grundproblemen behövs inte. Nu krävs beslut, inte fler utredningar.
Investeringar i nya hyresbostäder är långsiktiga och mycket kapitalintensiva. Spelreglerna för dessa investeringar måste därför vara politiskt stabila och långsiktigt trovärdiga. Detta kräver blocköverskridande överenskommelser. I samband med presentationen av Nybyggarkommissionens rapport konstaterade förre statsministern Göran Persson också att förändringar i bostadspolitiken kräver en statsministers helhjärtade engagemang för att bli framgångsrika.
Statsministern måste nu, när bostadsbristen är ett hot mot fler jobb och ekonomisk tillväxt, ta initiativ till omgående överläggningar med övriga partiledare om konkreta förändringar av förutsättningarna för fler tillgängliga bostäder i Sverige, framför allt hyresrätter i Stockholmsregionen och övriga tillväxtorter. Att fortsätta att göra ingenting är inte ett alternativ. Och nu behövs mer än taktiska överväganden, nämligen politiskt mod och handlingskraft.
Och med dessa partiledaregenskaper som fundament innehåller inte slutsatserna i de många redan gjorda utredningarna några oöverstigliga politiska hinder:.
Lyckas inte de politiska ledarna under statsministerns ledning att mycket snart komma överens om en långsiktig politik för fler bostäder, framför allt fler hyresrätter, så kommer människors livsdrömmar att fortsätta att krossas och den ekonomiska utvecklingen att motverkas. Det har Sverige inte råd med.
Christer Jansson.
tidigare vd för Fastighetsägarna Stockholm,.
Senior Advisor vid Nordic Public Affairs.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
