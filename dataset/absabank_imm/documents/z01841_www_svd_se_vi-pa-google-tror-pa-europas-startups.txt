Vi på Google tror
på Europas startups.
Jag talar ofta med entreprenörer som sliter med 28 olika regelverk. Internet är på många sätt gränslöst, men det finns ändå många gränser inom Europa. Det viktigaste steg som EU kan ta är att färdigställa den digitala inre marknaden, skriver David Drummond, Senior Vice President och chefsjurist på Google.
Stockholm håller på att bli ett av världens främsta nav för teknikföretag.David Drummond.
Det här är en argumenterande text med syfte att påverka. Åsikterna som uttrycks är skribentens egna.
Det råder ingen brist på pessimism när det talas om klimatet för startups i Europa. Ändå finns trender som pekar på att Europas entreprenöriella anda är vid god vigör. Samma kontinent som fött flera av världens viktigaste företag de senaste hundra åren producerar nu en ny generation startups med potential att skaka om marknader, skapa jobb och få ekonomier att växa.
**Siffrorna talar **sitt tydliga språk. I huvudstad efter huvudstad slår europeiska startups rekord. I London satte teknikföretagen ett nytt investeringsrekord förra året, efter att ha tagit in nästan 1,2 miljarder euro i kapital – dubbelt så mycket som 2013. I Madrid ökade investeringarna i nya teknikföretag med 187 procent under 2014. I Berlin ökade investeringarna med 140 procent och två teknikföretag, e-handelssajten Zalando och inkubatorn Rocket Internet, börsintroducerades till värden av flera miljarder euro.
Och Stockholm håller på att bli ett av världens främsta nav för teknikföretag. I Stockholm finns det 6,3 teknikföretag med ett värde på minst en miljard dollar per miljon invånare. I Silicon Valley är motsvarande siffra endast något högre, 6,9.
Om vi blickar bortom siffrorna ser vi en betydande kulturell påverkan. Den mest nedladdade spel-appen i Google Play förra månaden var Candy Crush, som skapats av spelföretaget King. Och några år efter att det finska företaget Rovio definierat app-baserat spelande med Angry Birds, har andra Helsingforsbaserade företag följt i dess fotspår; till exempel SuperCell med supersuccén Clash of Clans.
**Samtidigt visar **ambitiösa europeiska företag vägen för musikindustrin. SoundCloud är en Berlin-baserad plattform som gör det möjligt för musiker och konsumenter att sprida, marknadsföra och strömma musik. Varje månad används den av 175 miljoner användare, som tillsammans bidrar med 12 timmar nytt material varje minut. Experter bedömer att företaget snart kommer att vara värt en miljard euro.
Skräddarsydda kurser i ämnen som intresserar och engagerar både kropp och själ.
YouTube, vår videosajt, bidrar till att skapa en helt ny kategori entreprenörer. Och de är framgångsrika. De fem mest populära kändisarna bland amerikanska tonåringar är alla YouTube-stjärnor. Den tredje mest populära av dem alla är den 25-årige svensken Felix Kjellberg. Felix är mer känd som PewDiePie och har med 33 miljoner prenumeranter på världens mest populära YouTube-kanal.
Den mobila marknaden, som skapades av européer, drivs av företag som finska Rovio och SuperCell. En ny studie visar att den europeiska mobila ekonomin genererade omkring 90 miljarder euro under 2013. Det uppskattas finnas 2,9 miljoner utvecklare i världen och mer än två miljoner appar.
Dessa framgångar till trots, den vanligaste frågan jag får på detta område är vad politiker kan göra för att hjälpa till.
Jag talar ofta med entreprenörer som sliter med 28 olika regelverk. Internet är på många sätt gränslöst, men det finns ändå många gränser inom Europa. Entreprenörer snubblar när de försöker expandera och anställa i andra länder eller sälja varor och tjänster över nationsgränserna. Det viktigaste steg som EU kan ta är att färdigställa den digitala inre marknaden, ett mål som EU-Kommissionen alldeles riktigt har identifierat som avgörande för Europas tillväxt.
**Vi hoppas att **frihandelsavtalet TTIP kan erbjuda en möjlighet att stödja den transatlantiska ekonomins tillväxt och öppna nya tillväxtvägar för företag på både den europeiska och den amerikanska sidan.
Politiker och företagsledare brukar också lyfta fram den intellektuella egendomen och behovet av att skydda sina innovationer. Internet skapar möjligheter för kreatörer att nå nya målgrupper och utveckla nya inkomstkällor. Copyrightlagstiftningen bör göra det mesta av den inre marknadens möjlighet att främja forskning och innovation, samtidigt som den försvarar innehållsskapares rättigheter.
Ytterligare en önskan från entreprenörer är att göra det lättare för dem att få tillgång till kapital för att växa. Den svenske entreprenören Nicklas Zennström har uppmanat regeringar att uppmuntra privata investerare att satsa sina pengar i nystartade företag genom att minska kapitalskatten för sådana investeringar.
Vi på Google tror på Europas entreprenöriella potential. Vi är stolta att delta och bidra till utvecklingen. Google började 1998 i ett garage i Menlo Park. I dag är det lika sannolikt att nästa framgångsrika företag kommer att startas i en lagerlokal i Berlin, på ett svenskt café eller i en brittisk teknikinkubator.
DAVID DRUMMOND.
Senior Vice President och chefsjurist på Google.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
