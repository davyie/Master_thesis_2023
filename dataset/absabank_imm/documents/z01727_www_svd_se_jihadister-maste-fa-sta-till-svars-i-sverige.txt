Jihadister måste få
stå till svars i Sverige.
Samhället behöver enligt Marco Nilsson sträcka ut en hand för att nå till dem som "har en realistisk möjlighet att återanpassas". Frågan är om jihadisterna var anpassade innan resan till Mellanöstern? Det skriver debattören Devin Rexvid i en replik.
Relativiserar vi moralen i synen på Förintelsen, i synen på det blodiga kriget på Balkan, på massmorden i Rwanda och andra gräsligheter då urholkas nödvändigheten att ha lagar och internationella konventioner.Devin Rexvid.
Det här är en argumenterande text med syfte att påverka. Åsikterna som uttrycks är skribentens egna.
I ett inlägg på Brännpunkt (21/5), försöker statsvetaren Marco Nilsson nyansera bilden av jihadister. Han poängterar att alla jihadister inte är terrorister. Han uppmanar myndigheter och media att se på jihadister som enskilda med individuella erfarenheter och laster. Det finns en rad problem med Marco Nilssons relativiserande ansats som behöver diskuteras.
Ett första problem med Marco Nilssons resonemang är att han trots sin uppmaning om att se jihadister som individer uttalar sig om vilka motiv som driver eller inte driver "de flesta jihadister" innan de åker ned till Mellanöstern. Han skriver att vi vet lite om jihadister och att det inte finns så mycket vetenskapligt underlag att stödja sig på. Ändå slår han fast att "de flesta rekryterna inte motiveras av en vilja att begå terrorhandlingar eller brott mot krigets lagar när de åker iväg".
**Enligt Marco Nilsson **socialiseras jihadisterna i terror på plats av de grupper som de "råkar strida för". Ordvalet "råka strida för" ämnar visa att jihadisterna inte drivs av medvetna val utan de råkar åka ned, råkar hamna i terrorgrupper och råkar begå bestialiska handlingar mot oskyldiga. Paradoxalt nog skriver han själv att alla som "stridit" för en jihadistgrupp inte personligen begått terrorhandlingar.
Att strida för jihadistgrupper som ägnar sig åt terror kan inte betyda något annat än att stödja och delta i gruppens terrorverksamhet. En av resande jihadisters gemensamma drivkraft är att de vill delta i det heliga kriget genom att på olika sätt bidra till förverkligandet av en islamisk vision. Till skillnad från folk i regionen har de inte tvingats eller "råkat" ansluta sig till IS och andra terrororganisationer i regionen utan de aktivt sökt sig dit genom att resa över två kontinenter.
**Det andra problemet **är att den variation bland återvändande jihadister som Marco Nilsson vill göra läsaren uppmärksam på, är en självklarhet. Det kan inte vara många som tror att jihadister har skapats av kinesiska masskopieringsföretag. Ingen organisation är homogen utan byggs av individer med såväl individuella som kollektiva motiv och intressen. Det hör till självklarheter att de flesta organisationer och främst de av IS kaliber behöver olika funktionärer och drar till sig individer med olika bakgrunder.
Skräddarsydda kurser i ämnen som intresserar och engagerar både kropp och själ.
Även här är det viktigt att se att "de flesta" jihadister, trots individuella erfarenheter och laster, har det gemensamt att delta i uppbyggnaden av ett kalifat.
Det tredje problemet är att artikeln presenterar jihadisternas avsaknad av tillit till samhället som både bidragande orsak till jihadresor och skäl att de blir än mer misstänksama när de återvänder. Detta sägs bero på att de blivit desillusionerade och traumatiserade där samt riskerar stigmatiseras här. De behöver därför tas om hand; det är enligt Marco Nilsson nödvändigt för samhället att sträcka ut en hand. Han säger inget om att samhället först av allt bör peka med hela handen och fördöma islamistiska terrorgrupper i Irak och Syrien och de jihadister som rest dit från Sverige.
Det är detta som är i enlighet med den rådande rättsordningen i Sverige och inte en entydig fokusering på "återanpassande sociala åtgärder" utan att jihadisterna ska få stå till svars för att ha anslutit sig till samtidens mest brutala islamistiska terrororganisationer.
Samhället behöver enligt Marco Nilsson sträcka ut en hand för att nå till dem som "har en realistisk möjlighet att återanpassas". Frågan är om jihadisterna var anpassade innan resan till Mellanöstern? En del kanske var det men oklart om alla var det. Det är också oklart vad som menas med anpassning. Är man anpassad om man har ett arbete eller studerar på universitetet? Det är högst sannolikt att de flesta jihadister inte underkastat sig den sekulära statens lagar utan förkastat de normer och värderingar som lagarna bygger på innan de reste ned till Mellanöstern. Vad menas med återanpassning om så vore fallet då?.
Marco Nilssons förklaring baserad på jihadisternas bristande tillit till samhället har lika lite bäringskraft som de förklaringsmodeller som försöker länka jihadresor till jihadisters trassliga bakgrund och deras erfarenheter av stigmatisering, rasism och utanförskap. Flera ansedda terrorforskare anser dock att det som de flesta jihadister har gemensamt är att de är ideologidrivna. Om det är så att folk blir jihadister på grund av utsatthet för rasism och stigmatisering varför individer från sådana grupper som romer, afrikaner och personer med en HBTQ läggning varav många också utsätts för rasism och stigmatisering inte blir terrorister?.
Marco Nilsson behöver också svara på varför bahaier, ahmadier, kristna, armenier och assyrier/syrianer som systematiskt diskrimineras, mördas och förnedras av islamistiska stater och grupper inte blir terrorister?.
Det sista och fjärde problemet är att Marco Nilsson, i sin strävan efter att gå bortom konkurrerande idealbilder om repressiva respektive kurativa åtgärder, landar i en värderelativistisk värld där han jagar essentialisering av jihadism. Hans budskap är att fenomenet jihadism är mångfacetterat och att det finns lika många sanningar om jihadism och jihadister som antal jihadister. Hans uppmaning till myndigheter och media om att de ska undvika en svart och vit verklighetsbild är ett oerhört problematiskt försök att individualisera och relativisera ett sådant allvarligt problem som jihadism.
Moral handlar om antingen eller. Relativiserar vi moralen i synen på Förintelsen, i synen på det blodiga kriget på Balkan, på massmorden i Rwanda och andra gräsligheter då urholkas nödvändigheten att ha lagar och internationella konventioner. Då är det fritt fram att begå vilka brott som helst om vi accepterar Marco Nilssons logik att jihadism som går att likställa vid organiserad brutalitet eller andra typer av kollektiv våldsutövning har gråskalor.
Essentialistiskt eller ej men jihadism, oavsett variant och oavsett jihadisternas individuella motiv, laster och erfarenheter, förblir ett förkastligt fenomen och ett allvarligt hot mot oskyldiga människors liv och säkerhet.
DEVIN REXVID.
doktorand i socialt arbete vid Umeå universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
