Kinberg Batra är bara ute efter SD:s väljare.
REPLIK. Anna Kinberg Batra skriver att hon ändrat sin uppfattning om invandring. Det som tidigare ansågs vara nödvändiga krisåtgärder ska nu bli standard. Det är tragiskt att Moderaterna övergett öppenheten, antagligen mest för att locka väljare från Sverigedemokraterna.
För vem är det egentligen Kinberg Batra argumenterar emot? Inget riksdagsparti driver frågan om en helt fri invandring.
Kinberg Batra använder en halmdocka för att rättfärdiga sin egen restriktiva hållning. En hållning som innebär att flera asylskäl stryks, familjer splittras och ensamkommande barn utvisas till osäkra länder.
Det sägs att M har gjort en högersväng, men tyvärr är den svängen bara en konservativ omläggning av migrationspolitiken.
Kinberg Batra vill stänga gränser och dra ner på bidrag, utan att liberalisera arbetsmarknadspolitiken. Det innebär att man försvårar för nyanlända utan att sänka trösklarna till arbetsmarknaden.
En ansvarsfull, mindre kostnadsdrivande och mer inkluderande integrationspolitik, är ett måste. Men det finns ingen motsättning mellan det och en bibehållen asylrätt. Tvärtom är det genom att reformera de system som står i vägen för en smidig integration som vi vinner mest på invandringen.
Vi kommer att behöva ompröva den svenska modellen och förändra arbetsrätten oavsett hur mycket invandring vi har. Kinberg Batras artikel är ett slag i luften i hopp om att vinna SD-väljare.
Vi ska bemöta Sverigedemokraterna, men det får inte ske genom att acceptera deras verklighetsbeskrivning.
Magnus Ek, ordförande i Centerpartiets ungdomsförbund.
Häng med i debatten och kommentera artikeln – följ  Debatt på Facebook.
