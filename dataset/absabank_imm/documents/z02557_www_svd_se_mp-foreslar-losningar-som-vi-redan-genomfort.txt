MP föreslår lösningar som vi redan genomfört.
Ruwaida och Hagberg (MP) slår in öppna dörrar när de kritiserar oss för passivitet samtidigt som de föreslår lösningar som vi redan genomfört. Jag delar miljöpartisternas uppfattning att det är viktigt med fler studentbostäder. Samtidigt finns flera försvårande omständigheter för nybyggnation, skriver Joakim Larsson (M), ytterstads- och bostadsbolagsborgarråd.
Studenter är viktiga för Stockholm. Vi moderater uppskattar att så många väljer att studera här. Tidigare i veckan angrep Ruwaida och Hagberg (MP) moderaterna för att vara ointresserade av studenters och ungdomars bostadssituation – en bild som vi inte känner igen oss i.
Det här är en argumenterande text med syfte att påverka. Åsikterna som uttrycks är skribentens egna.
Ruwaida och Hagberg (MP) slår in öppna dörrar när de kritiserar oss för passivitet samtidigt som de föreslår lösningar som vi redan genomfört. Till exempel har vi sänkt tomträttsavgälden för nyupplåtelse vid nya markanvisningar för flerbostadshus för att underlätta nyproduktion av hyresrätter och förtydligat i direktiven att parkeringstalet kan vara väsentligt lägre vid planering av studentbostäder – just för att möjliggöra sänkningar av kostnaderna.
Stockholms borgerliga majoritet arbetar aktivt för att skapa fler bostäder för studenter. Snart lanserar Stockholms bostadsförmedling en gemensam marknadsplats för studentbostäder, där flera köer samordnas. Stadens bestånd ses över löpande för att finna lämpliga fastigheter som kan göras om till studentbostäder, vilket 2008 skapade198 nya studentbostäder. Möjligheter att fram till byggstart placera tillfälliga studentbostadsmoduler på mark som ska bebyggas undersöks och lösningar som pråmar och större båtar med studentlägenheter vid passande lägen längs med Stockholms många kajer prövas.
Jag delar miljöpartisternas uppfattning att det är viktigt med fler studentbostäder. Samtidigt finns flera försvårande omständigheter för nybyggnation. Som exempel kan nämnas att Stockholms universitet ligger i den skyddade Nationalstadsparken. Många studenter och unga uppskattar att bo centralt där det är svårt att hitta plats att bygga nytt och där överklagandena är fler. Vi tror därför på samverkan och dialog, där studentorganisationer kan hjälpa i processen genom opinionsbildning i positiv riktning för förändringsbenägenhet.
Ruwaida och Hagberg kritiserar stadshusmajoriteten för att bara anvisat mark till 175 studentlägenheter. Då är det viktigt att komma ihåg att Miljöpartiet yrkade avslag när exploateringsnämnden anvisade mark till Svenska Bostäder för 150-200 nya student- och forskarlägenheter vid Teknikhöjden norr om Albano samt att utöka bolagets tidigare planerade studentlägenheter i norra Albano från 130 till ca 200, i maj förra året. Likaså avslog Miljöpartiet Svenska Bostäders planer för 42 studentbostäder i kvarteret Plankan på Södermalm i stadsbyggnadsnämnden i november förra året.
Det ska vara så enkelt som möjligt att vara student i Stockholm och en viktig del i detta är möjligheten att hitta en bostad.
Skräddarsydda kurser i ämnen som intresserar och engagerar både kropp och själ.
JOAKIM LARSSON (M).
ytterstads- och bostadsbolagsborgarråd.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
