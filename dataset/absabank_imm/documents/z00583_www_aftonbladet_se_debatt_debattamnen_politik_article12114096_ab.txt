Smutsigt grepp av Moderaterna.
Moderaterna och Gunnar Axén respekterar inga gränser när de debatterar sjukförsäkringen. Det är någonting helt nytt och ett fullkomligt oacceptabelt övertramp när ordföranden för riksdagens socialförsäkringsutskott på debattplats i  har åsikter om en enskild medborgares sjukdomstillstånd. Än mer upprörande blir det att Gunnar Axén som representant för makten tar till detta grepp som svar på kritik mot regeringens politik. Gunnar Axén uttalar sig tvärsäkert utan att ha några som helst möjligheter att känna till alla omständigheter i det enskilda fallet. Det är ett sätt att agera som jag aldrig trodde att jag skulle få se i Sverige.
Baserat på sin hemsnickrade analys av den enskilde sjukskrivne målar Gunnar Axén upp bilden av fuskare och smitare, av svenskar som inte vill jobba och göra rätt för sig, personer som på något sätt själva skulle ha valt ett utanförskap. Som politiker skulle jag aldrig komma på tanken att göra egna medicinska bedömningar för politisk vinning. Gunnar Axén sätter med sin artikel ord på den avgrundsdjupa skillnaden som finns mellan moderat och socialdemokratisk politik. Sjukskrivning är ingen semester.
En rödgrön politik för fler jobb står mot den borgerliga politiken för ökade klyftor. En tydlig skiljelinje finns och det är i grunden en skild människosyn.
Klyftor är någonting denna regering har varit duktiga på att skapa och fördjupa. Sedan den borgerliga regeringen tillträdde har 70 000 fler svenskar hamnat i utanförskap. 100 000 fler är arbetslösa bara på ett år och 50 000 slängs ut ur sjukförsäkringen. Det är ett högt pris som betalas för att regeringen sänkt skatten på lånade pengar för dem som tjänar bäst.
Vi kan alla ha oturen att bli sjuka och då behövs en fungerande sjukförsäkring. Det är ingen som blir frisk och kommer tillbaka i arbete för att ekonomin slås sönder. Vi vill ha en generell sjukförsäkring som omfattar alla, ersätter inkomstbortfall och finansieras solidariskt.
Arbete är grunden för välfärden och hela samhället bygger på att vi arbetar och bidrar efter förmåga. Då krävs ett effektivt stöd, en individuell prövning och en chans att komma tillbaka till jobbet. Det är fler jobb och inte ökade klyftor som är lösningen på de problem Sverige står inför.
Om detta tar jag gärna debatten med Moderaterna och Gunnar Axén. Men sådana smutsgrepp som Gunnar Axéns artikel, det hoppas jag att vi slipper i den kommande valrörelsen.
Veronica Palm, riksdagsledamot (S).
vice ordförande i riksdagens.
socialförsäkringsutskott.
