Småhusägare får betala för LKAB:s gruvexpansion.
Att LKAB skulle ersätta småhusägare på ett godtagbart sätt är direkt felaktigt. Hans Lemker och Mikael Karlsson.
Det här är en argumenterande text med syfte att påverka. Åsikterna som uttrycks är skribentens egna.
Villaägarnas Riksförbund och Naturskyddsföreningen menar att de givmilda reglerna för gruvindustrin kan missbrukas och har i en debattartikel på SvD Brännpunkt varnat för att LKAB:s och Nordkalks framfart i bland annat Malmberget och Ojnareskogen på Gotland kan bli en vanligt förekommande syn i landet. De utländska bolagen som projekterar över hela landet lär knappast gå varligare fram än de inhemska. Här svarar föreningarna på LKAB:s kommunikationsdirektör Lotta Fogdes replikpå Brännpunkt 7/12.
I Malmberget expanderar LKAB:s gruva och boende vid gruvans rand tvingas sälja sina småhus till bolaget. LKAB påstår att en köpeskilling om marknadsvärdet plus 25 procent räcker till motsvarande boenden i närområdet. Samtidigt anger LKAB att snittpriset för ett småhus i Malmberget var 944 000 kronor år 2011. Redan detta visar att LKAB har fel; när tusentals boende måste flytta och lediga bostäder saknas i närheten krävs nybyggnation. Det är omöjligt att bygga ett nytt småhus idag för den ersättning som ges – i regel behövs minst det dubbla.
Vi och LKAB är inte heller överens om tolkningen av den sedan två år tillbaka borttagna egnahemsskyddsregeln i expropriationslagen. Det må vara hänt, men faktum är att LKAB:s påstående att bolaget skulle ersätta småhusägare på ett godtagbart sätt är direkt felaktigt. Detta visar inte minst LKAB:s utköp av mer än 100 småhusägare på Elevhemsområdet i Malmberget, där ersättningarna inte räckte till att köpa nya småhus. I en klargörande bilaga till ett färskt betänkande från Mineralagsutredningen framställs sakförhållandena så här:.
"Det är oskäligt, och rimligen inte heller lagstiftarens mening, att ersättningen vid expropriation inte når upp till kostnaden för ersättningsbostadsfastighet. Det går inte heller ihop med den skadeståndsrättsligt grundläggande principen om oförändrad förmögenhetsställning för den som drabbas. [..] En ytterligare faktor som bör vägas in i detta sammanhang är om statens bolag strikt ska försöka utnyttja denna lagstiftning eller istället ha en mer ansvarstagande inställning. Statens bolag ska vara goda förebilder och därmed inte utnyttja eventuella brister i lagstiftningen som innebär att enskilda fastighetsägare får vara med och bära kostnader för gruvutvidgningen.".
Det är uppenbart att ett nytt egnahemsskydd krävs i expropriationslagen för att skydda boende vid expansion och etablering av gruvor. Samma sak om Sverige ska leva upp till skyddet av det egna hemmet enligt Europakonventionen, inte minst i miljöhänseende. Regeringens ägardirektiv till LKAB måste också skärpas. Det är fullkomligt oacceptabelt att LKAB som statligt bolag låter boende stå kostnaden för gruvexpansionen och inte heller att verksamheten orsakar så extremt allvarliga störningar av boendemiljön, att länsstyrelsen vill utrymma hela Malmberget inom 500 meters avstånd från LKAB:s verksamhet. Detta på grund av miljöstörningar som damning, vibrationer, jordskalv, buller, sprickbildning och ständiga sömnstörande sprängningar efter midnatt.
HANS LEMKER.
förbundsdirektör, Villaägarnas Riksförbund.
MIKAEL KARLSSON.
ordförande, Naturskyddsföreningen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
