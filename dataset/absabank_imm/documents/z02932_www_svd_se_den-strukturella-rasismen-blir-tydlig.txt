Den strukturella rasismen blir tydlig.
Avslöjandet av polisens kartläggning av romer måste vara en rejäl väckarklocka för alla oss som vill ha ett demokratiskt samhälle. Men också för den politiskt ansvariga regeringen. Det här får inte bortförklaras som ett enskilt fall – det är dags att sluta blunda för den strukturella rasismen! Det skriver Magda Rasmusson, Grön Ungdom.
Klarar Ask inte av att se problemen i vitögat är det dags att hon lämnar över till någon som gör det.Magda Rasmusson.
Det här är en argumenterande text med syfte att påverka. Åsikterna som uttrycks är skribentens egna.
Vi har de senaste åren hört om hur romerna får det tuffare runtom i Europa. I Ungern patrullerar högerextremister på gatorna där många romer bor. I Frankrike massutvisades romer som var EU-medborgare. I Norge har två av de nya regeringspartierna uttalat sig positiva till att driva ut landets romer. I Kosovo, där jag själv nyss var, är livet som rom förknippat med daglig diskriminering.
Men avslöjandet om att den svenska polisen kartlägger romer är en väckarklocka om att Sverige inte är en isolerad ö när det gäller förtryck av romer – därför får detta avslöjande inte stanna vid att det rör sig om en enskild händelse.
Jag vet egentligen inte vad som gör mig mest mörkrädd. Att polisen kartlägger romer eller risken att detta ses som ett undantag, ett verk av ett rötägg – frikopplat från att romer vittnar om att de blir förföljda av vakter på köpcentrum, har svårare att få bostad och utvisas trots EU-medborgarskap och så vidare. Det är dags att vara tydliga: det här är inte frågan om något enskilt fall – det är ingen slump att det är just romer som kartlagts. Att förneka det är kanske själva beviset för att vi har ett jättelikt problem att hantera. Frågan är om den politiska viljan finns.
Efter vårens stora debatt kring rasprofilering gjorde regeringen i allmänhet, och justitieminister Beatrice Ask i synnerhet, ett mycket svagt jobb med att skicka tydliga signaler om att strukturell rasism inte är okej. När människor öppnade sina hjärtan om den dagliga rasism de möttes av, talade Ask om "personliga berättelser". När människor frustrerat försökte synliggöra en vardag där polisen behandlar dig annorlunda för att du har mörk hy, talade folkpartisten Jasenko Selimovic om att man i sådana lägen bör "fundera över ifall polisen har en dålig dag på jobbet". Förtrycket förstärktes i och med att makten endast talade om enskilda fall, aldrig som en del av något större som bör hanteras politiskt.
Men nu är våren över och de ansvariga har en ny chans att visa att de vill förpassa den strukturella diskrimineringen till historian. Antiziganismen är utbredd långt utanför polisen och bör därför prioriteras av hela regeringen. Men akut ligger tyngsta ansvaret på den ansvariga ministern i fråga. Ask måste nu redovisa med full kraft vad hon tänker göra åt de omfattande strukturella problemen med rasism inom polisen.
Skräddarsydda kurser i ämnen som intresserar och engagerar både kropp och själ.
Sverige förtjänar en justitieminister som har ett intresse av att människor känner förtroende för polisen och att lagen är lika för alla. Klarar Ask inte av att se problemen i vitögat är det dags att hon lämnar över till någon som gör det.
MAGDA RASMUSSON.
språkrör Grön Ungdom.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
