Kanal 5 skadar barn för pengar.
Kanal 5:s program ”Föräldrafritt” som skildrar 20 barn som ska bygga egna ”världar” tillsammans utan vuxna, börjar med en text och en svensk röst som berättar att ”inga barn har kommit till skada under inspelningen av programmet” och att barnen ständigt varit övervakade av vuxna.
Sedan får vi se hur barnen misslyckas kapitalt med att laga mat och hungern sätter in, hur de ”starka” förtrycker de ”svaga”, hur barnen slåss, hur de bryter ihop och längtar hem (efter bara några timmar), hur en mamma försöker tvinga sitt barn att stanna kvar fast han mår uppenbart dåligt och så vidare.
Programmet återkommer hela tiden till att det är ett experiment som utförs. På bästa sändningstid 20.00.
När programmet är slut säger Kanal 5:s programspeaker: ”Följ barnen till 'Flugornas herre' igen nästa vecka”.
Cynism gränsande till ondska regerar just nu i ledningen hos Kanal 5. Och stackaren som sänts ut i frontlinjen för att försvara idiotin är kanalens presschef. Han har med en dåres envishet hävdat att det moraliska ansvaret ligger hos den engelska producenten. Just det, det är ett engelskt program. Inga fina svenska barn har kommit till skada under inspelningarna. Det kommer heller aldrig att hända, enligt Kanal 5, eftersom ett sådant här program aldrig skulle kunna produceras i fina Sverige.
Varför då? Inga barn har ju kommit till skada.
Vad säger alla ni som jobbar på huvudkontoret på Rådmansgatan i Stockholm? Vad säger Filip och Fredrik? Vad säger Jonny, Mattias och Sofia Wistam? Eftersom ni tillhör det goda laget och mycket passionerat och godhjärtat stöttat både barn och andra genom era tv-karriärer på Kanal 5, så är det ju väldigt tråkigt att det här programmet smetar av sig på er också. Snälla ni, slå en signal till cheferna på Kanal 5 och säg vad ni tycker.
Och vad säger annonsörerna? Ni som sitter på den riktiga makten inom den kommersiella tv:n. Tycker ni att det är okej att era reklamfilmer sänds mellan gråten hos ett mobbat barn och slagsmålen mellan 10-åriga pojkar som hetsats som tuppar mot varandra av ett tv-team?.
Vad än Kanal 5 säger så är detta ett djupt stört programformat som med största sannolikhet har skadat sina deltagare. Om man förstår någonting överhuvudtaget om mänskligheten och tv:s kraft så står det bortom allt rimligt tvivel att barnen och familjerna har fått känna av konsekvenserna av sin medverkan när programmet har sänts.
Låt mig förklara tydligt (så att även Kanal 5:s ledning förstår) hur det kan bli:.
1. Om man framställer ett barn som elakt i tv så kommer det att pratas om det barnet som elakt i området där barnet bor. Barnet kommer vara ett vidöppet mål för trakasserier, det kommer inte längre att få leka med vissa barn och inbjudningarna till kalas kommer bli färre. Dessutom bidrar man starkt till att förvränga barnets självbild. Det är inte lätt att veta vem man är när man är tio år. Då ligger det nära till hands att tro att man är den som man ser på tv.
2. Om man medvetet framställer ett barn som svagt i tv är följderna glasklara. När ett barn utsätts för det så skadas det barnet. Punkt. Blodvite kanske inte uppstod under inspelningarna, men vad som hände efteråt har inte Kanal 5 en aning om. Skolgården och gatorna är ett grymt ställe för de barn som framstår som svaga.
3. Det är de enstaka händelserna i en tv-serie som består. Folk tittar inte på varenda minut och tycker inte att det är lika kul att prata om det eventuellt lyckliga slutet som om de vidrigheter barnen utsatte varandra för under programmets gång. Även om det i slutet av ”experimentet” framstår som att alla har lärt sig massor om livet och varandra och alla kramar varandra, går det ändå inte att komma ifrån ansvaret för det som hände under programmets gång.
Kanal 5 säger att detta aldrig kommer att kunna hända i Sverige. Men Kanal 5 jämnar marken för att just detta ska kunna ske. Man flyttar gränsen för det acceptabla lite grand, med hjälp av engelska barn. Expressens tv-krönikör skrev efter första avsnittet att hon ”inte var speciellt upprörd” eftersom barn blir lika exponerade i ”Supernanny”.
Just det. Ett program som började med att exponera barn i kris för att hjälpa dem och familjerna jämnade marken för ”Föräldrafritt” i England.
Det kan hända i Sverige. Med tv-ledningar som Kanal 5:s så är det till och med troligt. I kväll sänds andra programmet i serien. Och Kanal 5 tjänar ännu mer pengar på att skada barn.
FAKTA.
Ola Lindholm.
