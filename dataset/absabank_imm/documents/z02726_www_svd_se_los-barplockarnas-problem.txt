Lös bärplockarnas problem.
Historierna om drabbade och utnyttjade bärplockare är många. Trots att situationen upprepas år efter år händer inget. Nu måste regeringen agera, skriver Annelie Nordström och Per Holmström, Kommunal.
En allt annan än sund arbetssituation när det gäller bärplockning har drabbat många migrantarbetare från i synnerhet Asien och upprört många genom åren. Historierna om drabbade och utnyttjade arbetstagare är många. Kommunal har varit och är en pådrivande part i arbetet för att situationen ska bli bättre. Och vi har satsat stora resurser på att kontrollera arbetsförhållanden och hjälpa arbetare i utländska bemanningsföretag. Men många problem kvarstår och det tillkommer ständigt nya.
Det här är en argumenterande text med syfte att påverka. Åsikterna som uttrycks är skribentens egna.
De senaste veckorna har frågan återigen aktualiserats när flera bärplockare från Thailand råkat illa ut i Västerbotten och Värmland när deras arbetsgivare, det thailändska företaget M Phoenix Enterprise, smitit ifrån allt ansvar. Bärplockarna har blivit lurade att komma hit för att plocka bär och på så sätt tjäna massor med pengar. Men deras verklighet har tyvärr blivit något helt annat. Från Kommunals sida gör vi vad vi kan för bärplockarna som hamnat i denna mardröm. Dock är ansvaret för att det ska fungera på svensk arbetsmarknad inte bara vårt – arbetsgivarorganisationer som Svenskt Näringsliv samt regeringen borde ta sin del av ansvaret.
Och även om situationen i Västerbotten och Värmland får en lösning kvarstår problemen.
För trots att situationen upprepas år efter år händer inget. Migrationsverket accepterar undermåliga kontrakt och kontrollerar inte att det överenskomna verkligen fullföljs av företagen. Regeringen är totalt handlingsförlamad och tar inte tag i problemet på allvar. Svenskt Näringsliv gör samma sak. Att sticka huvudet i sanden hjälper inte. Nu måste något hända.
Ett av problemen är att de villkor som angivits i arbetserbjudandet till bärplockarna inte alltid är de som faktiskt gäller när arbetstagaren fått sitt arbetstillstånd. Därför behövs tydligare och starkare verktyg i syfte att garantera villkor enligt svensk praxis. Till exempel skulle arbetserbjudanden göras till juridiskt bindande anställningsavtal. Det som utlovas måste också kontrolleras och följas upp, kostnaderna för det bör bäras av bäruppköparna.
Det är viktigt att de viktigaste villkoren, exempelvis lön och andra ersättningar, framgår direkt av avtalet så att arbetstagaren känner till villkoren och kan reagera om arbetsgivaren avviker från dessa. På så sätt minskar risken för att beslut om arbets- och uppehållstillstånd tas på felaktiga grunder och att de verkliga arbetsvillkoren är sämre än vad som angavs i erbjudandet.
SvD:s NYHETSBREV VALET 2018 – veckans viktigaste fördjupningar och granskningar.
Viktigt är också att arbetsgivaren på förhand måste redovisa vilka kostnader som belastar den anställde – till exempel mat, logi och resor.
Regeringen måste agera och vi från Kommunal kräver att Tobias Billström nu sätter ner foten:.
• Arbetstagaren ska på förhand med säkerhet veta vilka anställningsvillkor som väntar i Sverige.
• Det ska vara möjligt att för arbetstagare som vistas tillfälligt i Sverige att överblicka inkomsterna och kostnaderna för arbetet i Sverige.
• Om tvist uppstår måste den kunna prövas i Sverige. Facket har mycket svårt att företräda medlemmar vid rättstvister utomlands. Dessutom innebär en prövning i svensk domstol att risken kring dubbla eller dolda anställningskontrakt minskar.
• Migrationsverket måste effektivt kunna gallra bort oseriösa arbetsgivare. Eller arbetsgivare som saknar förutsättningar för att kunna uppträda så som det ankommer en arbetsgivare att uppträda i Sverige.
• Migrationsverket ska ha befogenheter att kontrollera att de överenskomna villkoren efterlevs – under pågående bärsäsong och att även göra efterkontroller.
Ytterligare en svaghet i dagens regelsystem är att en stor del av arbetstillstånden går till utländska arbetsgivare som utstationerar arbetstagare till Sverige. Mer än vart tredje arbetstillstånd under 2012 gällde just utstationerad arbetskraft. Det gäller särskilt i bärbranschen där i stort sett samtliga arbetstillstånd rör utstationerad arbetskraft där både anställningen och arbetsgivaren finns i utlandet.
Detta har försvårat Migrationsverkets arbete avsevärt. Hur ska Migrationsverket kunna kontrollera seriositeten hos en utländsk arbetsgivare man inte ens vet existerar? Reglerna behöver förändras och anpassas för utstationering och tillfälliga arbetsgivare. En sådan förändring bör föregås av en utredning.
Det är också av yttersta vikt att den så kallade filiallagen fungerar, som säger att företaget ska ha en namngiven företrädare på plats i Sverige. När det gäller just bärbranschen har Migrationsverket beslutat att särskilda villkor ska gälla. Syftet är att granska arbetsgivaren extra noga. Granskningen är bra och har haft effekt men mycket mer behöver göras. Till exempel är vi tveksamma till om granskningen är tillräcklig i sin omfattning. Framför allt kan vi se att den har ett osäkert stöd i lagstiftningen och behöver också uttryckas tydligare i lagstiftning och i Migrationsverkets uppdrag. Situationen för de thailändska bärplockarna i Västerbotten och Värmland visar tydligt att det är något som inte fungerar i skogsbärsbranschen.
Situationen för de bärplockare som kommer hit måste förbättras. Så länge regeringen inte tar tag i problemen på allvar, lika länge kan oseriösa företag som tjänar pengar på att behandla människor illa fortsätta som de gör. Men det är människor som kommer i kläm och som far illa.
Tobias Billström, det är dags att vakna nu.
ANNELIE NORDSTRÖM.
ordförande Kommunal.
PER HOLMSTRÖM.
vice ordförande Kommunal.
Sedan hösten 2009 har Kommunal organisations- och avtalsrätten för plockare av vilda bär.
Migrationsverket ger endast arbetstillstånd till företag som har samma lön och försäkringar för utländska som för inhemska bärplockare.
Arbetsmiljöverket ska informera om villkoren. Migrationsverket och skatteverket gör egna kontroller. Kommunals uppdrag är att kontrollera att kollektivavtalen följs.
Under 2010 har 10-15 företag tecknat avtal. De finns främst i norr; Jämtland, Västerbotten och Norrbotten, men även i Småland.
Under 2011 och 2012 har ytterligare några företag tecknat avtal.
Är plockaren anställd via ett utländskt bemanningsföretag gäller bemanningsavtalet och en lägsta lön på 18 495 kronor (2011 års avtal). Detta gäller oavsett om det utländska företaget tecknat kollektivavtal eller inte. Kommunals jordbruksavtal (SLA) ger 17 564 kronor som lägsta lön.
Samma villkor gäller för svampplockare – något som främst är aktuellt i augusti. De svampplockare som kommer från utlandet har vanligtvis plockat blåbär och väljer att stanna även för svamp.
Det förekommer naturligtvis fortfarande plockare som hör till företag som inte gått den "lagliga" vägen via Migrationsverket.
Kommunal.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
