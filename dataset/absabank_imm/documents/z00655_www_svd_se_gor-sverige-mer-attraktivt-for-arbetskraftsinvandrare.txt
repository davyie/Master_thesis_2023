Gör Sverige mer attraktivt
för arbetskraftsinvandrare.
Trots fem år med ökad öppenhet är det få arbetskraftsinvandrare som väljer att stanna i Sverige. En utveckling av reformen behöver därför ta sikte på att göra Sverige mer attraktivt, skriver Paulo Silva, tidigare ledamot av Kommittén för arbetskraftsinvandring.
Finns det något i reformen som inte blev bra? Ja, det finns anledning att ifrågasätta den hårda kopplingen till arbetsgivaren.Paulo Silva.
Det här är en argumenterande text med syfte att påverka. Åsikterna som uttrycks är skribentens egna.
Imorgon, söndag, är det fem år sedan Sverige införde nya regler som öppnade för arbetskraftsinvandring för personer utanför EU/EFTA. Men trots möjligheten att söka permanent uppehållstillstånd av arbetsmarknadsskäl och bosätta sig i Sverige efter fyra år så har endast 2060 personer beviljats det sedan 2008. Det är dags att se över regelverket för att göra Sverige mer attraktivt för arbetskraftsinvandrare, entreprenörer och investerare.
Reformen som gav personer från länder utanför EU en möjlighet att arbeta i Sverige föregicks av en statlig utredning, Kommittén för arbetskraftsinvandring (KAKI), vars direktiv kom till genom en uppgörelse mellan de borgerliga partierna och Miljöpartiet. Jag representerade Miljöpartiet i kommittén med uppdraget att arbeta för den gröna visionen om fri rörlighet över gränserna.
I kommittén fanns, liksom det finns hos vissa i dag, en rädsla för att Sverige skulle översvämmas av människor som vill utnyttja vårt socialförsäkringssystem och sociala förmåner. Andra var rädda för att utlänningar skulle ta "svenska" jobb. Men det var oftast outtalat. Istället framfördes kritiken kamouflerad som välvilja. Om det inte kommer några arbetskraftsinvandrare så löper de heller ingen risk att bli utnyttjade. Det fanns de som menade att det fanns ett visst antal arbeten på arbetsmarknaden och att dessa borde vara förbehållna "svenskar". Föreställningen var att människor runt om i världen drömmer om att leva på bidrag i Sverige.
Innan de nya reglerna kom på plats avgjordes inte dina möjligheter att få komma till Sverige för att arbeta av om arbetsgivaren hade behov av din yrkesfärdighet eller kunskaper. Istället krävdes att AMS bedömde att ingen annan i Sverige kunde ta jobbet och att facket inte hade något att invända. Allt detta kom att förändras, inte på grund av kommittén, utan av den samsyn om vikten av öppenhet, kombinerat med ett krav på socialt ansvarstagande som växte fram mellan i första hand Miljöpartiet och Moderaterna. En nyckelformulering för oss var att "lön och övriga villkor ska motsvara vad som gäller i kollektivavtal eller praxis inom branschen".
Utredningen diskuterade flera modeller för arbetskraftsinvandring. Poängsystem med krav på exempelvis utbildning, yrke och ålder som används i Kanada, USA och Australien avfärdades, liksom olika typer av gästarbetar- och kvotsystem. Istället förordade både Miljöpartiet och Moderaterna ett generellt system för att ge människor största möjliga frihet att komma till Sverige för att arbeta. Den samsynen över blockgränserna manifesterades i en gemensam reservation i kommittén och är en viktig grund för att det öppna svenska systemet.
SvD:s NYHETSBREV VALET 2018 – veckans viktigaste fördjupningar och granskningar.
För Miljöpartiet var regler som inte sorterar människor utifrån utbildning, ålder eller yrke viktigt av flera skäl. Vi såg redan då att det fanns tusentals papperslösa i Sverige. Det växte fram ett skuggsamhälle som vare sig LO, Socialdemokraterna eller myndigheterna ville kännas vid. Fler lagliga vägar att få komma till Sverige för att arbeta, arbetssökarvisering, möjlighet till "statusbyte" för de som redan var i asylsystemet samt en amnesti för papperslösa var därför viktiga frågor som jag drev i utredningen. Flyktingamnestin skulle komma långt senare och i ett annat sammanhang, men de andra förslagen förverkligades i reformen.
När nu reformen varit i kraft i fem år kan vi konstatera att resultatet överträffat förväntningarna. De tusentals människor som kommer till Sverige varje år för att arbeta betalar också skatt här. Men den svenska staten har inte haft några kostnader för deras utbildning och kommer sällan att behöva betala för deras pensioner, sjukvård och äldreomsorg eller andra sociala förmåner. Arbetskraftsinvandrare är därigenom en ren ekonomisk vinst för Sverige.
Problemet är att så få väljer att stanna kvar. Sedan 2008 har 74 229 förstagångstillstånd beviljats, majoriteten av dessa var på mer än sex månader. Därtill tillkommer ytterligare 19 238 förlängningar av arbetstillstånd. I den senare gruppen återfinns 2060 personer som har fått permanenta uppehållstillstånd av arbetsmarknadsskäl. Att det är så få som har velat – och fått – stanna är ett gravt underkännande av Sverige som attraktivt land.
Finns det något i reformen som inte blev bra? Ja, det finns anledning att ifrågasätta den hårda kopplingen till arbetsgivaren. Grunden för upphållstillståndet är arbetet hos den arbetsgivare som finns med i ansökan, men detta skapar alltför mycket utsatthet i händelse av konflikt. Det bör därför bli möjligt för arbetstagaren att stanna kvar i Sverige för att söka arbete under en tremånadersperiod. Dessa fall bör hanteras av en särskild enhet på Migrationsverket som kan fatta beslut inom två veckor.
Dagens väntetider på arbetstillstånd på mellan 12 och 14 månader är oacceptabla. Det gäller även för den som vill ta med sig sitt företag och sin kunskap och komma till Sverige som företagare. De kan vänta sig väntetider på 18 månader och uppåt. Väntetiden innebär missade möjligheter för arbetskraftsinvandrare, men också missade ordrar och arbeten i många gånger hårt konkurrensutsatta svenska företag.
Trots öppenheten är det få arbetskraftsinvandrare som väljer Sverige. En utveckling av reformen behöver därför ta sikte på att göra Sverige mer attraktivt, inte bara för fler arbetskraftsinvandrare, utan också för fler utländska företagare och investerare. Även här borde Miljöpartiet och Moderaterna kunna hitta gemensamma svar för att utveckla reformen. Vi måste välkomna de som vill söka sig till Sverige för att få en bättre framtid och de som vill investera här. Det vinner vi alla på.
PAULO SILVA.
konsult på New Republic, tidigare ledamot av Kommittén för arbetskraftsinvandring KAKI.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
