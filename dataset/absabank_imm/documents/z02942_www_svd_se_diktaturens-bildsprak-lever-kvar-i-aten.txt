Diktaturens bildspråk lever kvar i Aten.
En bildad grek bör känna till vad symbolen fågel Fenix innebär – den grekiska fascismens och militärjuntans symbol. Exemplet visar bara vilka destruktiva metaforer "vänsterregeringen" i Aten ser som naturliga, skriver docent Kjell Magnusson.
Kritik kan riktas både mot de grekiska politiker som levt under helt andra villkor än sina väljare och de europeiska stater som låtit bankkrediterna flöda och den egna exporten gynnas.
Det här är en argumenterande text med syfte att påverka. Åsikterna som uttrycks är skribentens egna.
Det är lätt att sympatisera med grekerna. Deras svåra belägenhet har emellertid fått delar av den europeiska vänstern att sluta upp bakom till synes progressiva politiker som saknar trovärdighet. De flesta tycks ha glömt att Syriza regerar tillsammans med ett högernationellt parti och att regeringens nej i parlamentet fick stöd just från Gyllene gryning.
Under en vistelse utomlands läser jag en artikel i Die Zeit (5 juli) av den slovenske filosofen Slavoj Žižek. Han riktar skarp kritik mot EU, i synnerhet Tyskland, och lyckas till och med stödja sig på Freuds teori om överjaget. Det djupt betänkliga är att Žižek ser Syriza som något nytt och pekar på Yanis Varoufakis liknelse om fågeln Fenix som stiger ur askan för att rädda oss alla. Med tanke på filosofens ålder borde han vara medveten om att fågel Fenix under åren 1967–1974 var den grekiska fascismens och militärjuntans symbol. Den som åkte till Grekland från Jugoslavien möttes vid järnvägsstationen i Idomeni av plakaten med fågeln som reste sig ur elden. Symbolen återfanns på affischer och frimärken, ibland med texten "De kristna grekernas Grekland".
Döm om min förvåning när jag efter hemkomsten i Dagens Nyheter (15 juli) läser en intervju med Giannis Varoufakis där de formuleringar Slavoj Žižek hänvisade till citeras: "Vem tror ni skulle dra fördel av en sådan utveckling? En progressiv vänster, som skulle resa sig som en fågel Fenix ur askan av Europas offentliga institutioner? Eller Gyllene grynings nazister, blandningen av neofascister, de främlingsfientliga och huliganerna?".
Visserligen tillhör Varoufakis den överklass som under lång tid förskingrat Greklands tillgångar och visat sitt förakt för det folk man gärna talar om. Det är dock att gå väl långt när man vädjar till stämningar som för en utländsk publik påstås vara unika för Gyllene Gryning. Framför allt borde en bildad grek även om han föddes 1961 känna till vad symbolen fågel Fenix innebär. Exemplet visar bara vilka destruktiva metaforer "vänsterregeringen" i Aten – och Žižek – ser som naturliga.
Det obegripliga är att Syriza inte gjort någonting för att tvinga Greklands över- och medeklass att betala skatt eller redovisa sina miljarder i schweiziska banker. Landet har levt över sina tillgångar och kan inte finansiera pensioner som är mer fördelaktiga än i många andra länder. Enligt professor Raša Karapandža  (Politika 9 juli)  uppgår genomsnittspensionen i Grekland till 883 euro, jämfört med 408 i Slovakien och 550 i Slovenien. Ser vi till dem som lever under fattigdomsgränsen (550 euro) utgör de i Grekland 12,6 procent av pensionärerna, i Tyskland 15, i Slovenien 50, i Slovakien 60 procent och i Serbien alla.
Skräddarsydda kurser i ämnen som intresserar och engagerar både kropp och själ.
Kritik kan riktas både mot de grekiska politiker som levt under helt andra villkor än sina väljare och de europeiska stater som låtit bankkrediterna flöda och den egna exporten gynnas. Den grekiska krisen visar med eftertryck att länder med olika ekonomier inte kan ha en gemensam valuta.  I så fall krävs en gemensam stat, vilket ingen vill ha.
Uppmärksamheten har riktats mot Tyskland, men motståndet mot Aten har varit minst lika stort i Syd- och Östeuropa. Dessa ofta fattiga länder vill inte betala för grekisk överkonsumtion. Uttalandet från Bulgariens premiärminister är karaktäristiskt (Der Spiegel 28, 2015): "Varför förlora tid med grekerna? De lever liksom tidigare bättre än vi. De är våra grannar, men vi har också många problem.".
Det är utan tvivel dags för nytänkande, men låt fågel Fenix vila i askan! Ägna i stället en tanke åt det bortglömda Europa, de miljontals människor som lever norr om Grekland, utanför EU. Deras situation är densamma, om inte värre. Ingen produktion som kan exporteras, hög arbetslöshet, fattigdom och en befolkning djupt skuldsatt i utländska banker, vilket förhindrar devalvering. Det vore en angelägen uppgift för EU och inte minst Sverige att genom en omorientering av biståndet och ett nytt Marshallprogram hjälpa Grekland och övriga Balkan att komma på fötter.
Kjell Magnusson.
docent i sociologi, Uppsala universitet, före detta universitetslektor vid Hugo Valentin-centrum.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
