Mattias Svensson är lite väl mån om att hitta "fakta".
Svensk alkoholpolitik står inför ett vägskäl. Antingen fortsätter vi på en uppskattad och väl fungerande ansvarslinje, eller så för vi in starka kommersiella intressen i alkoholförsäljningen. Vilken väg vi väljer kommer att ha stor betydelse för folkhälsan och de alkoholrelaterade sjukdomarna, brotten och skadorna framöver.
I detta läge försöker Timbro och Neo-redaktören Mattias Svensson hävda att "alkoholliberaliseringarna" har varit framgångsrika – och kan fortsätta. Men Svensson driver en linje som är lika ambitiös som försåtlig. Han vill – genom att ta i – förflytta hela det spektrum som samhälls- och alkoholdebatten rör sig inom idag. Men Svensson tycks vara lite väl mån om att hitta "fakta" som bekräftar hans ideologiskt övertygade linje för en ökad spridning av alkohol i Sverige. Utan en tanke på konsekvenserna.
Sanningen är inte så enkel som Svensson vill göra den till. Även om konsumtionen av alkohol minskar, så ökar vardagsdrickandet – och därmed risken för beroende. Den ökade tillgängligheten leder till att utsatta grupper – inte minst vissa tonåringar – ökar sitt drickande. Antalet alkoholförgiftningar på sjukhus har ökat. Antalet fall av skrumplever har ökat. Erfarenheterna från länder som Storbritannien och Finland – som har gått Mattias Svenssons väg – förskräcker, och där tvingas man nu tänka om och skärpa politiken. Enkla marknadsliberala lösningar fungerar inte när det gäller alkohol – helt enkelt därför att alkohol inte är vilken vara som helst. Den är beroendeframkallande och skadlig – både för den enskilde och för människor i hans eller hennes omgivning. Ett stort antal sjukdomar orsakas eller försämras av alkohol.
Sverige har idag en alkoholkonsumtion som ligger på en historiskt sett hög nivå, även om vi på de senast åren har sett en viss minskning – från drygt tio till drygt nio liter per invånare. Ett viktigt skäl till att de alkoholrelaterade sjukdomarna och problemen inte har blivit större, är att vi – genom Folkhälsoinstitutet, IQ, kommuner och landsting samt en mängd arbetsgivare och frivilligorganisationer – har stärkt det förebyggande arbetet.
Men fortfarande dricker en miljon människor alkohol på ett skadligt eller riskfullt sätt. Och 400 000 barn lever i hem där föräldrarna dricker för mycket. Sammanlagt kostar de alkoholrelaterade skadorna, brotten och sjukdomarna – inklusive den alkoholrelaterade sjukfrånvaron – årligen samhället cirka 66 miljarder kronor. Att förringa de här - både för samhället och den enskilde - omfattande problemen är allvarligt.
Forskningen är också tydlig: när kommersiella, vinstdrivande företag som får ansvar för att sälja sprit, vin och starköl direkt till konsumenter, så ökar alkoholkonsumtionen kraftigt – liksom de alkoholrelaterade sjukdomarna, brotten och skadorna.
Mattias Svensson drivs uppenbarligen av en stark ideologisk övertygelse om att samhället ska hålla pekpinnarna borta från folkets törst efter sprit. Jag hoppas istället att den alkoholpolitiska debatten i ökad utsträckning kunde ta avstamp i den forskning som entydigt pekar på behovet av begränsningar i tillgång och pris för att hålla nere alkoholskadorna, sjukdomarna och brotten. Samhället har ett ansvar för att minska den utsatthet, de skador och de problem som hundratusentals människor lever med varje dag i Sverige. Det är i första hand ett moraliskt ansvar gentemot utsatta barn, kvinnor och män – men också ett både samhällsekonomiskt och folkhälsomässigt ansvar.
Christer Engelhardt.
FAKTA.
