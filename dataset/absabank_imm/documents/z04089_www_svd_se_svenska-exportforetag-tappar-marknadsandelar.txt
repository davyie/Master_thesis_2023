Svenska exportföretag
tappar marknadsandelar.
Sverige behöver en trovärdig strategi för ökad export. Vi måste stärka svenska företags export på tillväxtmarknader och öka antalet exporterande svenska företag, skriver Mikael Damberg (S).
I dag finns helt nya möjligheter för mindre företag att exportera än för 20 år sedan.Mikael Damberg.
Det här är en argumenterande text med syfte att påverka. Åsikterna som uttrycks är skribentens egna.
Sverige har byggt mycket av vårt välstånd på exportinkomster. Därför är det oroväckande att svenska exportföretag under de senaste decennierna har tappat marknadsandelar gentemot jämförbara länder. Nu visar nya siffror från Riksdagens utredningstjänst att även andelen små- och medelstora företag som exporterar har minskat.
**Andelen företag **med 10–49 anställda har minskat med 15 procent, andelen företag med 50–249 anställda med 13 procent och andelen företag med 1–9 anställda som exporterar har minskat så mycket som med en tredjedel sedan 2005. Detta samtidigt som trenden är tydlig – nästan hela bruttotillväxten av nya jobb under senare tid består av arbetstillfällen som växer fram i små- och medelstora företag.
Sverige behöver en trovärdig strategi för ökad export. Vi föreslår därför en nationell exportstrategi med insatser som stärker svenska företags export på tillväxtmarknader och ökar antalet exporterande svenska företag. Särskilt fokus bör ligga på att stärka de små och medelstora företagens exportmöjligheter. Det är här vi ser att de stora behoven av exportunderstöd finns och det är även här merparten av de nya jobben växer fram.
I årets budget avsätter vi sammanlagt 300 miljoner kronor för åtgärder som stärker små och medelstora företags exportmöjligheter och främjar svenska företags export:.
• Vi föreslår att fyra nya representationer öppnar på tillväxtmarknader: Generalkonsulat i New York, Kanton och São Paulo samt en ambassad i Botswanas huvudstad Gaborone. Erfarenheterna visar att en aktiv utrikesrepresentation på ett konkret sätt kan hjälpa till att knyta kontakter, agera dörröppnare och skapa mötesplatser mellan svenska företag och kunder på utlandsmarknaderna. Beslut om nya ambassader eller konsulat ska bättre spegla svenska företags behov på världsmarknaden.
Skräddarsydda kurser i ämnen som intresserar och engagerar både kropp och själ.
• Internationella flygförbindelser spelar stor roll för svenska företags möjligheter att växa och utvecklas, rekrytera expertkompetenser och snabbt kunna nå kunder på världsmarknaden och konkurrera på viktiga exportmarknader. För fler jobb här i Sverige krävs snabba och effektiva kommunikationer med omvärlden. Vi vill att staten tillsammans med berörda parter – stat, näringsliv och region tar fram en aviationsstrategi med åtgärder för att stärka de internationella kommunikationerna till och från Sverige och få tillstånd fler direktlinjer till de växande tillväxtmarknaderna.
• Kreditrisker tillhör de främsta hindren för etablering för små och medelstora företag på nya marknader. Vi vill utveckla Exportkreditnämndens verksamhet i syfte att ytterligare sänka trösklarna för små och medelstora företags i samband med export genom att pröva möjligheten till subventionerade garantiavgifter för förstagångsexportörer. Modellen förutsätter att tillvägagångssättet är förenligt med gällande statsstödsregler (EU och OECD) och innebär att EKN behöver tillföras medel över statsbudgeten som kompenserar för uteblivna garantiavgifter.
• För att stärka samordningen mellan olika exportfrämjande aktörers insatser och sänka trösklarna mot exportmarknaden för enskilda företag föreslår vi att regionala exportcentra byggs upp enligt principen "en dörr in". Till de regionala exportcentra kan företagen vända sig för att ta del av ett samlat utbud av insatser och få rådgivning och information kring frågor som rör företagens exportplaner. En förstärkt roll till Business Swedens regionala exportrådgivare kan utgöra en viktig bas i ett sådant utvecklingsarbete.
**I dag finns **helt nya möjligheter för mindre företag att exportera än för 20 år sedan. Då såg man först till att etablera sig och växa här hemma i Sverige, sedan kanske i övriga Norden eller möjligtvis Tyskland. Men i dag – tack vare den tekniska utvecklingen och internationaliseringen - kan även ett litet företag med en rätt produkt sälja sin vara på den internationella marknaden – och det kan en del företaget i princip göra från dag ett.
I varje land finns bra affärer som bara väntar på att upptäckas. Men då måste också de som har förstahandskunskapen om de här marknaderna involveras. Det finns här en stor outnyttjad potential bland Sveriges invandrargrupper. Det handlar naturligtvis om språkkunskaper, men också om förstahandskunskaper om nya marknader och kontakter, som om vi utnyttjar det rätt, innebär en stor exportpotential.
**Arbetslösheten har **bitit sig fast i Sverige. Över 400 000 människor är arbetslösa och 70 000 har varit arbetslösa i mer än två år. Regeringen har kört fast i sin jobbpolitik och ser inte potentialen i en mer aktiv näringspolitik för fler jobb. Socialdemokraternas mål är att Sverige ska ha lägst arbetslöshet i EU år 2020. För att lyckas måste Sverige öka efterfrågan på arbetskraft. Därför är det så viktigt fler företag exporterar.
MIKAEL DAMBERG (S).
gruppledare i riksdagen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
