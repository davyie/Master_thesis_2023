M måste stå upp för sina värderingar.
De Nya Moderaterna har långsamt urholkat en ideologisk grund om vad som är rätt och fel. Det göms nu undan till förmån för vad som på kort sikt kan verka ansvarstagande, handlingskraftigt och dessutom i linje med vad opinionen råkar tycka. Det skriver de moderata studenterna Johanna Grönbäck och Charlotte Nilsson.
Väljare måste kunna veta vilken politik de röstar på. Sedan flyktingkrisen drog igång under den tidiga hösten har sakpolitiska ställningstaganden hos flera partier skiftat rejält. Omsvängningarna förklaras med att verkligheten och förutsättningarna i dag är annorlunda än vad de var innan valet 2014. Frågan är om det är verkligheten eller opinionen som partierna just nu anpassar sig efter.
Det här är en argumenterande text med syfte att påverka. Åsikterna som uttrycks är skribentens egna.
Bristen på kontinuitet i vad partierna tycker är oroande. Om än inte ensamma i sina politiska vändningar, sticker Moderaterna ut särskilt. Öppna hjärtan, försvarspolitik, arbetsmarknadspolitik, PUT och TUT är bara några av de frågor där partiet har svängt rejält en eller fler gånger under de senaste åren.
Att som väljare kunna ana vad partierna kommer att förespråka för politik även några år framåt i tiden borde vara en självklarhet. Den ideologiska grunden måste vara mer beständig än opinionssiffror.
Det är sunt att partier till och från omprövar sina sakpolitiska ställningstaganden. Inte minst i kristider är det bra att partier visar handlingskraft och vågar tänka nytt. Men för att sakpolitik ska kunna omprövas på ett trovärdigt sätt behöver det finnas en utgångspunkt i principer och värderingar. Ideologierna är de som i slutändan skiljer partierna från varandra och de som styr partiföreträdarnas tankar om vad som är rätt och fel. Annat riskerar bli ett lösryckt tyckande med förslag som för tillfället tillfredsställer opinionen. I kristider riskerar det dessutom bli en hysterisk och oproportionerlig lagstiftning som förbiser såväl kortsiktiga som långsiktiga konsekvenser.
Och frågan är om det inte är där vi är i dag. Dagens id-kontroller är bara ett av flera exempel på en, för all del handlingskraftig, men likväl hysterisk lagstiftning. Utan vidare tankar om hur lagen drabbar pendlare, näringsliv och Öresundsintegrationen i stort har regeringen gjort kontrollerna till verklighet, tillsammans med fysiska murar mellan de två tågspåren på Kastrup. Det mest upprörande är förstås ignoransen för vilka konsekvenser detta får för de flyktingar som i all sin desperation att nå Sverige nu söker upp betydligt farligare alternativ.
Men att regeringen – som har gjort det till en sport att vänta ut politiska utmaningar till dess de blir faktiska problem – presenterar dålig sakpolitik är en sak. Att Moderaterna inte protesterar eller presenterar rimligare alternativ är en helt annan.
Där en generös invandring tidigare var utgångspunkten för Moderaterna har fokus nu skiftat till hur gränserna kan stängas. Vilka de vägledande värderingarna och vilken den långsiktiga visionen är för partiet går inte längre att härleda ur deras politiska förslag.
De Nya Moderaternas långsamma urholkande av ideologisk grund har skapat ett parti där värderingar om rätt och fel nu göms undan till förmån för vad som på kort sikt kan verka ansvarstagande, handlingskraftigt och dessutom i linje med vad opinionen råkar tycka. De långsiktiga frågorna om hur arbetsmarknaden kan liberaliseras, bostadsmarknaden avregleras, socialförsäkringssystemet ses över och offentliga kostnader minskas diskuteras inte. Detta trots att det är här de reella utmaningarna ligger – och trots att det är här som Moderaternas egentliga ideologi ligger, eller åtminstone låg.
Partiets önskan om att bli större verkar ha lett till att strategiska förändringar har skett hand i hand med ideologiska. Fokuserar man enbart på mindre sakpolitiska förändringar samt stängda gränser finns det fog att tro att Moderaternas främst rådande princip i dag är opinionen och regeringsmakten.
Att grunda sina förslag i ideologi och långsiktighet är också det demokratiskt ärliga att göra gentemot väljare som då vet vad de lägger sina röster på. Rimligtvis kommer inte alla vallöften att införlivas, några kompromissas bort och andra blir svårare att driva igenom i regeringsställning än att önska som opposition.
Men det är inte att ta ansvar att regera, eller vilja regera, utan långsiktig politik. Att ompröva ställningstaganden är sunt, men det måste göras med en ideologisk grund. Ett land kan inte styras på så kort sikt att långsiktighet och bieffekter glöms bort eller rentav ignoreras. Politik måste kunna vara förutsägbar. Att förutspå nästa migrationspolitiska åtgärd är i princip omöjligt.
Johanna Grönbäck.
viceordförande Fria Moderata Studentförbundet.
Charlotte Nilsson.
ordförande Studentföreningen Ateneum.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
