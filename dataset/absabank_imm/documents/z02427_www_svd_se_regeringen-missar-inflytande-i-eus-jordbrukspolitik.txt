Regeringen missar inflytande i EU:s jordbrukspolitik.
Återigen tar EU ett steg mot en reformerad jordbrukspolitik. Vi Socialdemokrater vill påverka utformningen av jordbruksreformen, och vill att den ska bli grönare, rättvisare och mer djurvänlig. All draghjälp som finns i detta arbete behövs och därför hade vi önskat oss en mer aktiv svensk regering.
Det här är en argumenterande text med syfte att påverka. Åsikterna som uttrycks är skribentens egna.
Denna vecka röstar Europaparlamentets jordbruksutskott om hur man vill att den nya europeiska jordbrukspolitiken ska se ut efter 2013. Förhandlingarna är intensiva och oerhört tuffa mellan de politiska grupperna men även gentemot Kommissionen och Ministerrådet. Det finns en bred vilja att reformera och förändra, trots de stora skiljelinjerna när det kommer till detaljerna.
Vi är till exempel överens om behovet av ett grönare europeiskt jordbruk som rättar till den skeva fördelningen av stöd mellan EU:s medlemsländer och som tar hänsyn till hur politiken påverkar utvecklingsländerna.
Vi svenska socialdemokrater vill också att direktstöden ska bantas kraftigt för att så småningom helt fasas ut. Men vägen dit går genom att förändra stöden så att de i högre utsträckning går till betalning av miljötjänster, garanterar ett högt djurskydd samt bidrar till kollektiva nyttigheter. Väljer vi den här vägen till förändring har vi stora möjlighet att uppnå just detta.
Men den svenska regeringen, med Moderaterna i spetsen säger tvärt nej. Istället för att ge sig in i förhandlingarna och uppnå någonting väljer de att stå kvar ensamma i sitt hörn. Där drar de sitt mantra om totalt slopat stöd och radikalt bantad EU-budget om och om igen. Utan att ta del i den diskussion som faktiskt pågår om att förändra stödens innehåll till att främja miljö och djurhälsa.
Risken är överhängande att Sverige därigenom missar möjligheten att påverka jordbrukspolitiken. Därmed försvagas möjligheterna att göra jordbrukspolitiken mer grön och djurvänlig.
Skräddarsydda kurser i ämnen som intresserar och engagerar både kropp och själ.
Sveriges regering måste klara av att driva två frågor samtidigt. Dels att minska stöden, dels att förändra de stöd som kommer att finnas kvar när man kompromissat ihop sig med andra länder. Regeringen har som ambition att Sverige ska vara en del av EU:s kärna. Men regeringen sitter isolerade ute i kulisserna, långt ut i periferin, när det gäller jordbrukspolitikens framtid. Det är varken konstruktivt, framgångsrikt eller särskilt ansvarsfullt.
GÖRAN FÄRM (S).
ÅSA WESTLUND (S).
MARITA ULVSKOG (S).
europaparlamentariker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
