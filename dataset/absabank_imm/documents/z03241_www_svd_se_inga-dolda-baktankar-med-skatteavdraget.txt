Inga dolda baktankar
med skatteavdraget.
Jag blir  förvånad när en organisation som säger sig företräda ideell sektor saluför konspirationsteorier gällande reformens "egentliga" syfte.Mikael Oscarsson.
Det här är en argumenterande text med syfte att påverka. Åsikterna som uttrycks är skribentens egna.
Tankesmedjor kommer inte att omfattas av gåvoskatteavdraget, men det är väl inte därförHanna Hallin, chef vid Sektor3, är så besviken? Jag blir dock förvånad när en organisation som säger sig företräda ideell sektor saluför konspirationsteorier gällande reformens "egentliga" syfte.
Vid årsskiftet infördes gåvoskatteavdraget, en reform som gör det möjligt att göra avdrag för gåvor till ideella hjälporganisationer med upp till 6 000 kronor per år. Givaren får då tillbaka 1 500 kronor i sänkt skatt.
I ett första steg omfattas organisationer som arbetar med "hjälpverksamhet bland behövande", en term som av den statlige utredaren definierades som "verksamheter som tar sikte på hemlösa, sjuka, handikappade, missbrukare och allmänt hjälpbehövande i Sverige och i utlandet". Dessutom omfattas viss forskning.
Det är mot dessa avgränsningar Sektor3 nu riktar viss kritik (Brännpunkt 3/1 2012). Men dessutom påstår tankesmedjans chef Hanna Hallin att regeringens syfte "i själva verket" är att öka styrningen av ideella organisationer, att få dem att förändra sin verksamhet och att försvaga deras demokratiska medlemsstruktur!.
Visst finns det kritik att rikta emot gåvoskatteavdraget, men menar Sektor3 verkligen allvar med dessa konspirationsteorier? Även när Hallin talar om de följande stegen i reformen skiljer sig hennes och vår beskrivning åt. Visserligen har hon fattat rätt när hon säger att Kristdemokraterna varit drivande bakom reformen, att vi vill se höjda beloppsgränser och att vi gärna ser att avdragsrätten omfattar företagssponsring.
Däremot har vi varit tydliga med att vi vill se en bredd av ideella verksamheter omfattas av gåvoskatteavdraget. Men är det inte just detta som Sektor3 också vill?.
En förebild är Norge som ligger cirka 10 år före i att stegvis införa ett generöst gåvoskatteavdrag. Liksom i Sverige infördes först en maxgräns för avdragsrätten på gåvor upp till 6 000 kronor. Nästa steg var 12 000 kronor, och nu står regeringsalternativet i Norge gemensamt bakom att höja nivån till 25 000 kronor.
Också i Norge började man med ett fåtal ändamål för gåvorna, men i dag omfattas organisationer med verksamheter av alla de slag: Omsorg och hälsofrämjande. Mänskliga rättigheter och utvecklingsarbete. Kultur, friluftsliv och livsåskådning för barn och unga. Katastrofhjälp och katastrofförebyggande. Miljö-, natur- och djurskydd.
När nu det första steget av gåvoskatteavdraget införts i Sverige kommer vi kristdemokrater att fortsätta vårt arbete för att fler steg ska följa. Vi vill nämligen se en stark ideell sektor, och även om vi självklart vet att det är individers engagemang som bygger förenings-Sverige, vill vi bidra till att dessa föreningars ekonomiska förutsättningar stärks.
MIKAEL OSCARSSON (KD).
riksdagsledamot och drivande bakom reformen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
