KD: Vi säger nej till bröstpumpslagen.
När Lars Ohly börjar tala om bröstpumpar i SVT:s partiledarutfrågning är det lätt att göra sig lustig över tilltaget. Att en av de rödgröna partiledarna känner sig tvingad att ge personliga råd om amning är dock det yttersta beviset på att deras pekpinnepolitik inte vet några som helst gränser. Problemet är att deras politik skär rakt in i människors vardagsliv – brutalt och okänsligt. Politiken har och måste nämligen ha sina gränser, gränser där familjen eller den enskilde själv ska avgöra hur vardagen ska se ut. Ett mål kan inte alltid helga ett medel. Man kan ha mängder av åsikter hur människor lever sina liv och vad de prioriterar. Men som politiker måste vi akta oss. Allt vi tycker människor borde göra kan vi inte tvinga fram med lagstiftning.   De rödgröna vill tvångsdela föräldraförsäkringen. Frågan är bara när det praktiskt kommer att ske och i vilken omfattning. Om Ohly får bestämma blir det hälften, om Wetterstrand får bestämma blir det en tredjedel och om Sahlin får bestämma så kan det bli hur som helst. Med mindre än två veckor kvar till valet är det hög tid för ett besked.   De rödgröna litar inte på föräldrarnas förmåga att fatta ”rätt” beslut. Men Socialdemokraterna går ett steg längre i sin argumentation. På frågan om tvångsdelning inte är att ge sig in i människors privatliv svarar Mona Sahlin ”Jo, det är det. Precis som det var att förbjuda barnaga.” Att föräldrarna själva får bestämma över fördelningen av föräldraförsäkringen jämförs alltså med misshandel av barn. Ett större underkännande av föräldraskapet går inte att göra.   Hur anser då de rödgröna att föräldrar ska lösa det rent praktiskt om föräldraförsäkringen tvångsdelas? För Ohly är svaret självklart. Mammor ska helt enkelt använda bröstpumpen. Ett klart besked till alla som själva anser att det är ett högst privat beslut att avgöra om man ammar och hur länge.
Det är uppenbart att de rödgrönas argument för en tvångsdelning av föräldraförsäkringen har blivit mer och mer verklighetsfrånvända. Bröstpumpsdebatten är ett tecken, liksom att 84 procent av svenska befolkningen är emot tvångsdelning av föräldraledigheten.
Föräldrarna själva måste få bestämma över hur föräldraledigheten fördelas. De rödgrönas politiska pekpinnar hör inte hemma i föräldraförsäkringen. Ju mer fyrkantiga system som skapas, desto sämre passar de in i olika familjers vardag. Att dagar ”brinner inne” i föräldraförsäkringen gynnar knappast barnen.   Vi kristdemokrater vill tvärt emot den rödgröna oppositionen öppna upp för fler val inom föräldraförsäkringen. Vi säger nej till tvångsdelning och vill istället göra det möjligt för föräldrar att ta ut föräldrapenning samtidigt under barnets första år och att använda sparade dagar senare under barnets uppväxt.
Som politiker måste vi våga tro på föräldrarnas förmåga. Politiken har sin gräns och den bör definitivt gå vid hur arbetet i hemmet fördelas och hur länge och om man vill amma. Vi säger nej till Ohlys bröstpumpslag!.
Göran Hägglund.
Partiledare (KD)   Emma Henriksson.
Familjepolitisk talesperson (KD).
