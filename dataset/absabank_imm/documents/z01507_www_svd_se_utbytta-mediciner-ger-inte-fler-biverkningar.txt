Utbytta mediciner ger
inte fler biverkningar.
Vi förminskar definitivt inte de problem som kan uppstå i samband med läkemedelsanvändning. Men det finns inget vetenskapligt stöd för att generiska läkemedel orsakar fler eller värre biverkningar än originalläkemedel, skriver Anna Märta Stenberg och Martin Forsberg, TLV, i en slutreplik.
Det är Läkemedelsverket som beslutar om vilka läkemedel som är utbytbara. Generiska läkemedel är likvärdiga och innehåller samma verksamma ämne i samma mängd som originalläkemedlen, men hjälpämnena kan variera och läkemedlen kan se olika ut. Generiska läkemedel ger samma medicinska effekt och fungerar på samma sätt i kroppen. Det ställs samma höga kvalitetskrav på generiska läkemedel som på originalläkemedel.
Det här är en argumenterande text med syfte att påverka. Åsikterna som uttrycks är skribentens egna.
Vi håller med företrädarna i Parkinsonförbundet om att utbytet inte får ske på bekostnad av patientsäkerheten ( Brännpunkt 26/4). Här vill vi betona läkarens betydelsefulla roll för att patienten ska känna sig trygg när det sker ett utbyte. I de fall det finns medicinska skäl ska läkaren givetvis förhindra att utbyte sker.
Apotekspersonalen gör i dag ett mycket viktigt arbete med det generiska utbytet. Det är ett arbete som det finns all anledning att vara stolt över. Utbytet medför att apotekens kunder inte behöver betala onödigt mycket för sina läkemedel och att miljardbelopp av skattebetalarnas pengar sparas. Apoteksföretagen får ersättning för att utföra utbytet och resurserna som bytet frigör kan användas till andra angelägna områden inom hälso- och sjukvården.
Apoteksföreningen skriver att det faller på sin egen orimlighet att apotekspersonalen skulle göra byten utan att veta hur och varför ( Brännpunkt 25/4). Resultaten från undersökningen visar dock att en del av de apoteksanställda som svarat på enkäten själva inte anser sig ha tillräcklig kunskap om bytet eller fullständigt kan förklara detta för patienten.
För att patienterna ska känna sig trygga att använda sina läkemedel måste all apotekspersonal som byter ut läkemedel kunna förklara det för sina kunder. Tillsammans med Läkemedelsverket genomför vi därför en informationssatsning som ska underlätta för apotekspersonal och förskrivare.
Vi kan slutligen inte nog påpeka vikten av att förskrivaren informerar patienterna om att deras läkemedel kan komma att bytas ut. Det skulle många gånger räcka med en mycket kort information om att det är okej att läkemedlet byts ut när patienten kommer till apoteket. Patienter har ett stort förtroende för sina läkare. När förskrivaren ställer sig bakom att ett läkemedel kan komma att bytas ut känner patienten sig tryggare och risken för att det uppstår oklarheter kring utbytet minskar.
Skräddarsydda kurser i ämnen som intresserar och engagerar både kropp och själ.
ANNA MÄRTA STENBERG.
generaldirektör, TLV.
MARTIN FORSBERG.
kommunikationschef, TLV.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
