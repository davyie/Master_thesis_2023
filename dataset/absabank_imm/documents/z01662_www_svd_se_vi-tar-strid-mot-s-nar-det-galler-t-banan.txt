Vi tar strid mot S när det gäller t-banan.
Dagen efter att alliansen presenterade sin historiska satsning på utbyggd tunnelbana i Stockholmsregionen gick Socialdemokraterna ut i medierna och lovprisade satsningen. Bara några veckor senare verkar Socialdemokraterna i riksdagen göra helt om. De försöker driva igenom en kraftig höjning av utjämningsskatten och därmed underminera den regionala medfinansieringen i tunnelbanepaketet, skriver en rad M-politiker.
Vi tänker ta upp kampen mot Socialdemokraternas politik och göra utbyggd tunnelbana till en valfråga – invånarna i Stockholms län ska inte bli Socialdemokraternas bankomat.
Det här är en argumenterande text med syfte att påverka. Åsikterna som uttrycks är skribentens egna.
Sedan vi presenterade alliansens överenskommelse om utbyggd tunnelbana har responsen varit närmast översvallande. Det är inte bara satsningens omfattning – utbyggd tunnelbana motsvarande 25,7 miljarder kronor som möjliggör 78 000 bostäder – som vinner gillande. Människors känsla är också att många ofta pratar om stora infrastruktursatsningar, men sällan förmår samla sig till konkreta, finansierade och genomförbara förslag. Alliansens tunnelbanesatsning anses utgöra ett positivt undantag.
Nu hotas denna historiska satsning. I förra veckan röstade riksdagen om en mer rättvis utjämningsskatt. Socialdemokraterna valde att reservera sig och lade ett skarpt motförslag som skulle få stora konsekvenser för Stockholmsregionen. Skulle Socialdemokraternas linje i skatteutjämningsfrågan bli verklighet innebär det att länet fram till 2025 tvingas betala cirka 7 miljarder kronor i höjd utjämningsskatt. Bortser vi från investeringarna i vagnar och depåer motsvarar det mer än hela den direkta kommunala och regionala medfinansieringen i ny tunnelbana under samma tid.
Att rycka så betydande resurser från regionen får naturligtvis konsekvenser. I klartext vill Socialdemokraterna ta hela det ekonomiska utrymme från regionen som behövs för att tunnelbanepaketet ska kunna bli verklighet.
Inte vid ett enda tillfälle har Socialdemokraterna utfäst några garantier för att deras förslag till höjd utjämningsskatt på något sätt ska kompenseras med reformer till nytta för stockholmarna. Snarare än satsningar på utbyggd tunnelbana prioriterar de på riksnivå satsningar som bygget av Norrbotniabanan med 23 miljarder kronor. Om detta finns till och med en skarp infrastrukturmotion och uttalande i media med garantier för att spadens sätts i marken vid valseger.
Det är nu tydligt. Enda sättet för väljarna i Stockholmsregionen att garantera utbyggd tunnelbana är en röst på Alliansen. Bara så går det att säkra en satsning som har både full finansiering till sista kronan och de politiska besluten på plats. Alternativet är höjd utjämningsskatt i en tid då stockholmarnas skattepengar borde få arbeta för att utveckla deras egen region.
Skräddarsydda kurser i ämnen som intresserar och engagerar både kropp och själ.
Det är hög tid att syna Socialdemokraternas Stockholmsfientliga politik. Inte minst är det dags att rikta frågan till socialdemokrater i Stockholmsregionen om de till hundra procent står bakom sin partilednings planer. Frågan är tydlig, ska ställas och förtjänar ett svar: Varför ska stockholmarna straffbeskattas på miljarder i höjd utjämningsskatt? Detta för att bekosta bidragspolitik och projekt som Norrbottniabanan? För oss kommer utbyggd tunnelbana alltid att gå före höjd utjämningsskatt.
TORBJÖRN ROSDAHL (M).
finanslandstingsråd Stockholms läns landsting.
CHRISTER G WENNERHOLM (M).
trafiklandstingsråd Stockholms läns landsting.
STEN NORDIN (M).
finansborgarråd Stockholms stad.
MATS GERDAU (M).
kommunstyrelsens ordförande Nacka.
PEHR GRANFALK (M).
kommunstyrelsens ordförande Solna.
CECILIA LÖFGREEN (M).
kommunstyrelsens ordförande Järfälla.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
