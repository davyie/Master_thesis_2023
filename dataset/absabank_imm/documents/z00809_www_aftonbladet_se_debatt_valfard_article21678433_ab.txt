Kommunal siffertrixar – och låter sig hunsas.
SLUTREPLIK. Först och främst vill jag tacka fackförbundet Kommunal för repliken på min debattartikel. Den innehåller en del som politiker av alla färger bör ta till sig, till exempel kritik mot bristfällig verksamhetsstyrning och samordning. Här är jag och Kommunal helt överens.
Däremot har Kommunal fel när de tillskriver mig påståendena om hur privata enheter på punkt efter punkt överträffar de kommunala. Det är nämligen inte jag eller Timbro som hävdar detta, utan Socialstyrelsen.
Varenda en av mina siffror är hämtade från myndighetens Kommun- och enhetsundersökning. Inte heller är det jag som slår fast att vårdbiträden och undersköterskor hos privata arbetsgivare är nöjdare med arbetsbelastning och arbetsledning än offentliganställda, utan Jobbhälsobarometern. Och det är inte jag som säger att anställda inom privat driven omsorg har högre lön än offentliganställda, utan Statistiska Centralbyrån.
Att Kommunal kommer fram till en annan slutsats beror på ett statistiskt trix: de plockar bort alla deltidsanställda ur sina jämförelser. Uppenbarligen har partipolitiska intressen här fått väga tyngre än de egna medlemmarnas.
Kommunal intog tidigare en mycket konstruktiv linje, nämligen att det inte är driftsformen som är avgörande, utan att omsorgskvalitet och arbetsvillkor är det viktiga. Tyvärr har Kommunal låtit sig hunsas av andra LO-förbund, till exempel Byggnads, Elektrikerna och Målarna. Dessa ingår i en mer vänsteraktivistisk del av LO som kallar sig 6F. Här organiseras företrädesvis manliga arbetare som för egen del aldrig skulle acceptera att enbart vara hänvisade till offentliga arbetsgivare, men som ändå har synpunkter på var deras systrar inom Kommunal arbetar.
För detta har Kommunal tyvärr all anledning att skämmas.
Johan Ingerö.
Ansvarig för välfärdsfrågor, Timbro.
