Byt invandringspolitik, Persson och Schyman.
Mardrömmen är här. Vid det första testet i invandrarfrågan fallerar arbetarrörelsen. Efter arbetsgivarnas krav på arbetskraftsinvandring faller allt tal om solidaritet och internationalism ihop till en farlig gegga.
Först måste vi ta hand om oss själva, menar Göran Persson och sätter de arbetslösa inom landet I MOTSATS till andra arbetssökande.
Invandring hotar de fackliga avtalen och dumpar lönerna, menar LO i panik inför arbetsgivarnas krav.
Ingen av dem verkar se vad deras politik EGENTLIGEN säger.
Dom eller vi.
Det här är samma historiska misslyckande som vi såg i slutet på 60-talet där LO gick i bräschen för reglering av invandringen.
Dom eller vi.
Men det kan bli värre. Schyman är självklart emot gästarbetarsystem, men lösningen blir – precis som för Persson – att man först ska ta hand om de arbetslösa i Sverige.
Dom eller vi.
Svensk vänster och arbetarrörelse går in i högerfällan och är illa ute den dag någon frågar såhär: Men om vi inte har RÅD med fler idag, varför tog vi emot SÅ MÅNGA?.
Eller: Om arbetslösheten blir större av fler invandrare, varför beror då inte DAGENS arbetslöshet på de som redan finns här?.
Fp och m har valt dansk folkepartis politik när det gäller MORALEN runt de som inte fötts i landet. Hårda krav, lägre socialbidrag, arbetstvång, språktest.
S, LO och v väljer dansk folkepartist politik när det gäller ARBETSLÖSHETEN.
Först vi, sen dom.
Detta håller inte. Här följer 11 skäl till varför vänstern måste byta väg NU.
1 Alla har rätt att söka jobb varsomhelst.
För en socialist är det en självklar princip. Alla människor har rätt att bo och arbeta var de vill. Alla har rätt att söka jobb och ny framtid var man vill. Norrlänningen som söker jobb i Skåne snor inte jobbet från en arbetslös skåning, hon eller han gör ALLA i Skåne rikare genom sin arbetsinsats. Du har rätt att flytta, belgaren också. Varför då inte ryssen eller indiern?.
2 Det finns ingen särskild ”arbetskraftsinvandring”.
De som flyttar till ett annat land eller en annan kommun gör det för att man vill jobba. Att vara emot detta är att vara EMOT INVANDRING, inte ”arbetskraftsinvandring”. Svaret på arbetsgivarnas krav är mycket enkelt. ALLA har rätt att söka jobb här, vi accepterar inga särskilda regler för någon grupp, inga särskilda krav och inga särskilda hot om utvisning av de som får problem.
3 Flyktingar minskar arbetslösheten.
Vad händer när en familj får ett stöd på – säg – 10 000 kr. Vart går pengarna? Jo, till hyra i svenska bostäder, till mat köpt på ICA och Konsum, till kläder köpta på H&M till? Det är självklart. Pengar till flyktingar eller arbetslösa inflyttade är pengar som konsumeras i Sverige. Det skapar FLER jobb.
Den ENDA gången rikedom försvinner ur landet är när vi ger den till höginkomsttagare i form av skattesänkningar som går till spekulationskarusellen. De 100-tals miljarder som förts ut ur Sverige är de miljarder en procent rika fått ta hand om. DE kostar oss miljarder. Inte flyktingarna.
4 Lönerna är för låga i Sverige – men vems fel är det?.
En av orsakerna till att du inte träffar belgiska, danska, grekiska eller portugisiska arbetare i Sverige är de låga lönerna. Svenska relativa arbetskraftskostnader har sjunkit med 30 procent på tjugo år. I Danmark har de stigit med nästan 40 procent. I Tyskland med 20 procent.
Facken i Sverige har misslyckats. Inkomstskillnaderna ökar brutalt, vinsterna har ökat på lönernas bekostnad och manliga skattesänkningar har gjorts på offentliganställdas kvinnors bekostnad. Om facket talar om rädsla för lönedumpning på grund av invandring är det en skrämmande oförmåga att se det egna ansvaret.
5 Inflyttade är ”billigare” än svenskfödda.
Vid rasistiska eller bara okunniga lunchdiskussioner kan man få höra att ”invandrare kostar så mycket”. Denna vrångbild är enkel att motbevisa. I den Ekonomihandbok som jag och Sten Ljunggren släpper i september finns ett enkelt exempel. En ”infödd” ger oss andra under sitt liv ca 800 000 kr i bidrag till den offentliga sektorn. Den inflyttade 30-åringen ger oss istället 1 250 000 kr. Orsaken är enkel. Det är under barndomen vi är dyra, en inflyttad kostar inte dagis och grundskola. Vill man tänka ”ekonomistiskt” är det alltid lönsammare att folk flyttar hit än att svenskar föder fler barn.
6 Arbetslösheten är svenskproducerad. Inte ”invandrad”.
Idag arbetar 180 000 människor färre inom den offentliga sektorn jämfört med för tio år sen. Vi har ”sparat” fram en stor arbetslöshet helt i onödan. Det är ett svenskt politiskt beslut. Dessa 180 000 människor behövs. Stress, utslagning och sjukskrivningar visar det. Om vi åter anställer 180 000 kommer också den övriga arbetslösheten att smälta ner. Även ”svaga grupper” skulle komma in. Konsumtion och tillväxt öka.
Motsättningen ligger inte mellan INVANDRING eller SVENSKA ARBETSLÖSA. Motsättningen ligger mellan SÄNKTA SKATTER FÖR SVENSKA HÖGINKOMSTTAGARE eller NYA OFFENTLIGA JOBB.
7 Invandring hotar inte kollektivavtalen.
Vad är svaret när m och fp kräver individuella avtal och särskilda ”gästarbetar” villkor? Ja, inte NEJ till invandring. Utan JA till kollektivavtal. Lag mot lönedumpning, lag på kollektivavtal för offentliga upphandlingar, byggstöd och exportkrediter.
8 Var är inflyttningsvågen från EU?.
Vi är med i EU. Vi HAR REDAN RÄTT TILL ”ARBETSKRAFTS”INVANDRING! Alla inom EU får jobba och bo varsomhelst inom EU. Ändå har inte en halv miljon fattiga sicilianare eller andalusier sökt sig till Sverige. Varför inte? Varför ser vi inga folkvandringar från öst till väst eller syd till norr?.
Trots enorma inkomstskillnader inom EU är människor ovilliga att flytta. Folk flyttar först om det finns jobb och man kan skapa sig en dräglig framtid. I vår övermaga självgodhet glömmer vi att Sverige är ett låglöneland. Nu behöver vi 1 miljon nya medborgare för att klara jobben framöver. Vi har idag lyckats locka 15 000 amerikaner att bo här. Men bara 8 000 från fd Sovjet, vårt grannland. Vad s och v i praktiken gör är att stoppa ryssar, ukrainarna mfl att söka jobb. Svenska arbetsgivare kan snart söka anställda i hela övriga öst. (EU:s utvidgning). Varför i all världen stoppa de få som inte kommer med?.
9 Alternativet till inflyttning är illegal invandring.
EU lär oss en annan sak. Om människor inte legalt får rätt att flytta, så sker det illegalt. Idag finns över tre miljoner illegala inflyttade i EU. Människor utan lagliga rättigheter, utan fackliga avtal, utan skydd. Med usla löner och motsättningar mot inhemsk arbetskraft. Samtliga dessa illegala arbetare lever i EU och jobbar. De gör nytta. Problemet är enkelt att lösa. Gör de illegala till legala medborgare.
10 Vad kostar alla flyktingar i hela världen?.
Persson klagar i tv på kostnaden för flyktingarna från krigets Balkan. De gick inte att integrera pga arbetslösheten. Men stämmer det? Låt oss räkna pessimistiskt. Vad skulle det kosta om världens alla flyktingar erbjöds fri asyl i EU? De nära 10 miljoner flyktingar som världens fattiga länder idag tar hand om. (Tanzania tar emot fler flyktingar än USA, Sverige, Storbritannien och Norge tillsammans). Säg att ingen av dem någonsin får jobb, säg att vi talar om livslångt bidrag. Vad är då den EGENTLIGA kostnaden? Jo, en höjd skatt på ca 1 procent i EU. Mycket mindre än de skattesänkningar vi redan genomfört och fortsätter genomföra.
Flykt är påtvingad utvandring. Inget man väljer. Om landet man kommer till HELLRE fockar offentligt anställda och betalar understöd, än anställer, så är det inte flyktingarnas fel. Samma pengar Persson la på arbetslöshet och bidrag hade han kunnat anställa för. Det finns inget ekonomiskt flyktingproblem. Bara ett politiskt, det rika Europa vill inte.
11 Hundratusen latinamerikaner gjorde Sverige rikare.
Ibland ska man se bakåt och minnas. Det kom Latinamerikanska flyktingar motsvarande en stor svensk stad på 70-talet. De jobbade här. De förändrade landet. Denna flyktingvåg var inte en kostnad utan en tillgång. När de på 80- och 90-talet lämnade landet var det en ekonomisk (och mänsklig) förlust.
Det är människor som är ett lands rikedom, inget annat.
Vänstern och s har blivit lurade av arbetsgivarna i Svenskt Näringsliv. Det fantastiska att vi i Sverige kommer att behöva en miljon inflyttade löntagare har de lyckats förvandla till gästarbetarkrav och ökad press på de arbetslösa. S och v har inte klarat av att säga det enkla: VÄLKOMMEN! Alla får söka jobb, betala skatt, gå med i facket, bygga landet rikare. Till vår kollektivavtalsreglerade grundlön, vår arbetsrätt.. Herregud, vi vet att alltför FÅ kommer att komma.
Det finns inget ekonomiskt eller politiskt problem i att säga ja till denna mänskliga rättighet.
Det finns problem med dåliga arbetsgivare, men låt oss då diskutera det istället för att förvandlas till avvisande nationalister.
Välkomna inflyttning nu!.
Samtliga siffror och källor finns i.
Ekonomihandboken. Leopards förlag.
Johan Ehrenberg.
