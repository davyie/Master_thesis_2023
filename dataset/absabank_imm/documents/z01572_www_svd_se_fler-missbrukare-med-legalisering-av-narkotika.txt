Fler missbrukare med legalisering av narkotika.
Om man vill att färre skall hamna i ett narkotikamissbruk bör man inte legalisera narkotika. Det är helt enkelt ett val vi gör: vi väljer att narkotika skall vara illegalt och det av en rad skäl. Man kan välja att legalisera, med de konsekvenser det skulle få, men då bör man använda vettiga argument för sin sak. Att påstå att färre skulle börja, fler sluta och att kriminaliteten skulle minska framstår som ett rent tankefel. Det skriver Jörgen Svidén, direktör för ECAD (European Cities Against Drugs).
Legalisering av narkotika skulle sannolikt försvaga de kriminella organisationerna men endast temporärt och ytligt.Jörgen Svidén.
Det här är en argumenterande text med syfte att påverka. Åsikterna som uttrycks är skribentens egna.
Det är utmärkt att vi ifrågasätter den rådande ordningen inom alla politikområden, narkotikapolitiken inkluderad. Vi bör i högre utsträckning ifrågasätta och efterhand modernisera rådande system, så att det bättre svarar mot gällande normer och aktuell kunskap.
Ett grundläggande krav för en sådan diskussion är dock att argumenten för eller emot är någorlunda sakligt grundade. Ett antal för detta politiker och övriga makthavare har nyligen, inom ramen förGlobal Comission on Drug Policy, gett uttryck för att FN-konventionerna om illegala droger är förlegade, att arbetet mot narkotika är misslyckat och att en legalisering är ett bra sätt att minska problemen (rapporten finns att ladda nedhär).
Att betydelsefulla personer som bland andra Kofi Annan och Mario Vargas Llosa ingår i gruppen ger sken av en slags legitimitet åt ställningstagandet. Frågan är om deras argument för en legalisering är grundade på vetenskap och beprövad erfarenhet?.
Här bör påpekas att den överväldigande majoriteten av världens ledande politiker och makthavare inte ansluter sig till denna uppfattning. Barack Obama, Vladimir Putin, Hu Jintao, David Cameron, Angela Merkel, Nicolas Sarkozy och Fredrik Reinfeldt, för att nämna några, ställer sig bakom FN:s konventioner och ett fortsatt förbud mot legalisering. Alla kan naturligtvis ha fel, men att i princip samtliga av världens ledare skulle vara antingen okunniga, ignoranta, dumma eller elaka är inte särskilt sannolikt.
Sverige utmålas ibland som isolerat i narkotikapolitiken och lite på efterkälken. Sanningen är att samtliga EU:s länder och övriga inom Europa har skrivit under FN:s Narkotikakonventioner och i de flesta fall så följs de också. I vissa länder är eget bruk och innehav av cannabis legaliserat, men det är något annat än att drogen är legal. Det finns undantag i följsamheten av förbudet men generellt finns en bred konsensus i Europa, liksom resten av världen, om att även cannabis fortsatt skall vara illegalt.
Skräddarsydda kurser i ämnen som intresserar och engagerar både kropp och själ.
Om man anser att det ligger något gott i att förhindra att unga människor hamnar i narkotikamissbruk, så är Sverige inte på efterkälken, utan ett föredöme. De länder i Europa som har störst problem med missbruk är de länder som har en mer tillåtande attityd till droger, främst cannabis. Sverige är långt ifrån något idealiskt land men tillhör inte den kategorin.
Bara inom EU dör en person av en överdos varje timme, 3000 drabbas av narkotikarelaterad hiv, omkring 12 miljoner människor tar eller har tagit heroin. Drygt 5 procent, eller 30 miljoner människor, använde cannabis någon gång det senaste året. Det är ingen överdrift att påstå att narkotika, inklusive cannabis, orsakar svåra skador hos såväl etablerade missbrukare som hos så kallade rekreationsmissbrukare. I till exempel Nederländerna är man bekymrad över att fler och fler unga människor söker vård för cannabisrelaterade skador. Företrädarna förGlobal Commission on Drug Policy påstår sig vara emot droger och bekymrar sig över hur missbruket kan minskas. De anser att legalisering kan vara ett bra sätt men det finns mycket som talar för att de har fel.
Ett huvudargument för legaliseringsrörelsen är att få bort kriminaliteten. Visst skulle en legalisering temporärt ta bort inkomster från den organiserade brottsligheten, men vem tror på allvar att de som i dag delvis livnär sig på narkotika, det vill säga den organiserade brottsligheten, därmed skulle förvandlas till laglydiga, skattebetalande och socialt anpassade medborgare? Inkomstkällorna för dessa grupper är outtömliga; vapen- eller människohandel, beskyddarverksamhet och fortsatt narkotikasmuggling är bara några av exempel på verksamheter som är lukrativa.
Legalisering av narkotika skulle sannolikt försvaga de kriminella organisationerna men endast temporärt och ytligt. Om man jämför med alkohol och tobak, två legala preparat, så finner man att dessa är föremål för omfattande illegal verksamhet. Smugglingen av alkohol och tobak beräknas omsätta åtskilliga miljarder kronor årligen. Varför skulle den illegala hanteringen av just narkotika upphöra om man legaliserar det?.
"Kriget" mot narkotika har kostat mer än vad det har gett, menar legaliseringsrörelsen. Hur vet de det? Hur hade det sett ut om vi inte haft förbud mot narkotika? Vi vet i dag med säkerhet att ökad tillgång till narkotika leder till ökad användning, det vill säga till ett ökat missbruk och därmed till fler skador. Alkoholskadorna orsakar samhället kostnader på omkring 30 miljarder per år, lågt räknat. Kostnaden för de narkotikarelaterade skadorna är höga men väsentligt lägre. Det är riktigt att samhället avsätter stora summor för att upprätthålla förbudet mot narkotika, men blir det "billigare" att legalisera? Allt tyder på att förbudet håller missbruket nere och att en legalisering skulle medföra kostnader i paritet med alkoholen.
Kriminalisering och förbud har ett antal oönskade effekter. En av dessa är att det skapar stigmatisering och att missbrukare oundvikligen betraktas som kriminella. Detta är kanske den restriktiva politikens största problem, där bland annat Sverige har förbättringspotential. En legalisering skulle öka antalet missbrukare men måhända få bort utanförskapet hos vissa grupper, men än bättre vore att i stället öka vård- och behandlingsutbudet samt att sänka trösklarna.
Om man på allvar vill att så få som möjligt skall börja med narkotika och så många som möjligt skall sluta, torde det vara en bättre väg att fortsatt försöka göra det så svårt som möjligt att missbruka droger. Att i stället öka tillgängligheten framstår i sammanhanget som kontraproduktivt.
De som vill legalisera narkotika är ett relativt fåtal personer som har en imponerande förmåga att organisera sig, med stark budget och de skriker högt. Men bara för att man skriker högst innebär det inte att man har rätt i sak. President Obama och Vita Husets högste ansvarige för drogpolitiken, Gil Kerlikovski, har tydligt markerat att legalisering av cannabis är en icke-fråga. Det finns en mycket bred uppslutning av förbudet mot legalisering i Sverige, stora delar av Europa och i övriga världen. Att en iögonfallande men liten skara avdankade politiker har en avvikande uppfattning ändrar inte detta faktum.
JÖRGEN SVIDÉN.
direktör, ECAD (European Cities Against Drugs).
ECAD (European Cities Against Drugs) startades av Stockholms stad 1994. I dag finns omkring 260 medlemsstäder i 32 länder i Europa. ECAD stödjer FN:s narkotikakonventioner, vilka uttalar att narkotika endast får användas i medicinskt eller vetenskapligt syfte, motsätter sig legalisering och understryker vikten av såväl nationellt som internationellt samarbete i arbetet mot narkotika.
ECAD är ett nätverk och en plattform för kunskaps- och erfarenhetsutbyte mellan beslutsfattare på kommunal nivå i Europa kring arbetet mot illegala droger. Ett huvudsyfte är att sprida kunskap och ECAD ger inom ramen för detta föreläsningar, arrangerar konferenser och seminarier samt initierar lokala, regionala och internationella projekt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
