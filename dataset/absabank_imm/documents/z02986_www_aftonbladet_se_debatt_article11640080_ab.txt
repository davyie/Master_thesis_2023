Skicka Bildt till Eritrea.
I sju år har den svenska journalisten Dawit Isaak suttit fängslad i Eritrea. I sju år har den svenska regeringen och utrikesdepartementet hänvisat till tyst diplomati.
Resultatet har varit oklart. Nu kommer det i stället rapporter om att Dawit Isaak först flyttats till ett mer brutalt fängelse och sedan tagits in på sjukhus. Hans hälsa verkar ha blivit sämre.
Den tysta diplomatin kan vara effektiv som metod i förhandlingar om politiska fångars frihet. Genom att hålla ett fall borta från offentligheten undviker man att det blir mer politiskt laddat än nödvändigt.
Men sju år är en lång tid. Den tysta diplomatin har inte fått Isaak fri. Det är dags att lyfta frågan över diplomatins svala sammanträdesrum och göra den politisk. Fredrik Reinfeldt och Carl Bildt måste agera snabbt och kraftfullt, både som landets politiska ledare och genom EU, där Sverige om några månader tar över ordförandeskapet.
Dawit Isaaks brott är att han bedrivit journalistik. Han kom till Sverige 1987 och blev svensk medborgare några år senare. Efter att Eritrea blivit självständigt återvände till sitt gamla hemland och anslöt sig till tidskriften Setit.
Vid den tiden hade Eritrea just rest sig ur ett långt frihetskrig. Efter befrielsen hoppades många på en demokratisk utveckling. Men den segrande fronten, som efter kriget ombildade sig till det styrande partiet PFDJ, började nästan omedelbart missbruka sin makt. I slutet av 1990-talet blossade ett nytt krig upp mellan Eritrea och Etiopien. Kriget blev den nye regeringschefen Isaias Afewerkis ursäkt för att dra åt tumskruvarna.
Om detta skrev Dawit Isaac. Han publicerade artiklar med de ministrar som kritiserade Afewerkis politik. September 2001 arresterades Isaak och en mängd andra journalister, liksom de flesta oppositionella politiker.
Eritrea är i dag en brutal diktatur som förföljer alla dissidenter. I Reportrar utan gränsers årliga pressfrihetsindex hamnade landet på absolut sista plats. En vit fläck på yttrandefrihetens karta.
Afewerki använder befrielsens retorik, antikolonialismen och kampen mot imperialismen, som en skyddande mantel över sina egna övergrepp. Sverige erkänns inte ens den formella rätten att argumentera för Dawit Isaaks sak. Isaak har dubbelt medborgarskap, men uppfattas av regimen som eritreansk medborgare. Övergreppen anses vara en exklusiv intern angelägenhet. Sverige och resten av världen ska hålla sig borta.
Det är mycket svårt att få någon säker information från Eritrea. Men troligen har minst tio av de journalister och politiker som fängslades i september 2001 avlidit i fängelse. Dawit Isaak har inte åtalats för något. Vissa rykten säger att han anklagas för att vara dansk spion. Andra uppgifter talar om att han utsatts för tortyr.
Den svenska regeringen har hittills litat på den tysta diplomatin. När en delegation från EU-parlamentet besökte Eritrea nyligen avrådde UD till och med från att de tog upp fallet Isaak. På samma sätt har Sverige inte agerat aktivt för att villkora EU:s bistånd till Eritrea.
De nya uppgifterna om att Isaak flyttats till ett hårdare fängelse och sedan fått sin hälsa kraftigt försämrad ändrar förutsättningarna. Frågan måste upp på högsta politiska nivå. Regeringen måste utnyttja det faktum att Sverige tar över ordförandeskapet i EU till hösten. EU-parlamentet har redan engagerat sig. Nyligen antogs ett uttalande till stöd för Isaak och så sent som i veckan krävde parlamentet att få träffa Isaak. Driv på för att kommissionen använder biståndet som påtryckningsmedel.
Carl Bildt måste åka till Eritrea. Sverige måste betona allvaret i frågan genom att skicka ansvarig minister.
Det kan vara en fråga om liv och död.
Dagens debattör.
Jesper Bengtsson.
