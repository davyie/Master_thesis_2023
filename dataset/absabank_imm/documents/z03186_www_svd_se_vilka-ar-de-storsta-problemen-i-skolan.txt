Vilka är de största problemen i skolan?.
I dag presenterades OECD:s rapport om den svenska skolan. Bland annat anser man att lärarnas kompetens behöver stärkas och elevernas attityd i klassrummet ändras.
14:00 Carl-Johan Bilkenroth:Hej och välkomna till Brännpunkt Direkt om skolan. Nu börjar vi.
Det här är en argumenterande text med syfte att påverka. Åsikterna som uttrycks är skribentens egna.
14:01 Jonas:Problemområden: Daltande med elever, opedagogiska lärare som inte kan göra undervisningen intressant, smart phones, föräldrar som inte tar ansvar.
14:01 Olle:Största problemen är 1: uppdelningen av starka och svaga elever på olika skolor, och 2: de låga kraven, dvs bristen på auktoritet, vilket för övrigt gäller i generellt, inte bara i skolan.
14:01 Universitetslärare:Det är dags att granska lärarutbildningarna.På många ställen anses att krav på vetenskap och beprövad erfarenhet inte hör hemma inom utbildningsväsendet. Dessutom är det inte sällan värderingar från 60- och sjuttiotalen som präglar verksamheten. "Det är precis lika bra att inte anstränga sig som att anstränga sig.".
14:02 Maj Gustavsson:Skolans syn på s.k. "problemelever" behöver ändras. Lärarna behöver bli bättre på att förstå vilka funktionshinder som ligger bakom olika problembeteenden. Sluta döma ut elever som lata, omotiverade, ouppfostade o.s.v. inse att det beror på bristande social förmåga, bristande impulskontroll, detaljtänkande med oförmåga att se helheter bland annat. Ge rätt stöd där det behövs. Många problemelever får så småningom olika neuropsykiatriska diagnoser, men inte alla. Inse att alla med samma diagnos inte fungerar lika. Individualisering är nödvändigt. Det finns inga färdiga mallar man kan utgå från som alltid fungerar, utan man måste förstå den enskilda elevens svårigheter.
14:03 Li Hillker:Förbjud mobiltelefoner i klassrummet. Använd böcker. Läs högt. Kolla att eleverna har förstått. Lärarens främsta verktyg är läraren själv. Se till att eleverna slutar att "skriva av" Wikipedia och Google. Djupare kunskap och sammanhangs-förståelse får man inte på nätet. Begränsa tekniken. Repetera ofta.
Skräddarsydda kurser i ämnen som intresserar och engagerar både kropp och själ.
14:05 Martin:Kan låta gammaldags, men mobilförbud, uppställning i led m.fl rent disciplinära åtgärder tror jag enbart är av godo. Det sluttande planet har pågått så länge att stök är norm, och en låg form av stök betraktas som ordning. Sen befogenheter att skicka ut störande elever, med handkraft om så erfordras, utan att eleven är att betrakta som kränkt, bör medges. Någon stans får gränsen dras för hur mycket alla ska stå ut med för en enskild (eller fåtal) individ stökar.  Sen borde man, skapa tre nivåer, där man bara får acceptera att kunskapsnivåerna är som de är. En klass för de som behöver mer resurser. En med normal studietakt. Och en där de begåvade elever får erforderlig stimulans. Lika för alla säger någon, men vi är ju inte lika. Alla har inte samma förmåga att lära.
14:06 Carl-Johan Bilkenroth:I dag publicerades OECD:s rapport om den svenska skolan: "Improving Schools in Sweden: An OECD Perspective". Här kan du ladda ner den.
14:06 Sören:Är det inte attityden till  skolan som måste ändras. Många skolor har gett upp o låter eleverna ha framme sina mobiler under lektionerna, för att de flesta eleverna vill ha det så. Den sociala biten, att eleverna trivs, är viktigast hos rätt många lärare. Undervisningen kommer först i andra hand. Hur skall den attityden förändras, så undervisningen inte bara är viktig, utan VIKTIGAST!.
14:07 Sune Larsson:En känslig fråga som bidrar till skolans problem är föräldrarnas inställning till kunskap. "Låt barnen vara barn och få leka så länge som möjligt" är en vanlig inställning bland Svenska föräldrar. Ett annat problem som Svenska föräldrar är ansvariga för är kravlösheten hemma vilket gör det svårare för lärare att ställa krav i skolan, dock inte omöjligt. Vad har panelen för förslag till förbättring på detta område? Mitt förslag är att hålla föräldrar och politiker borta från skolans dagliga arbete.
14:08 Ulla-Britt Eklund:Ignoransen och ineffektiviteten är satt i system och kunskaper åtnjuter i dag lika högt anseende, som den yrkesgrupp som är satt att bibringa dem. Ingen med förståndet i behåll väljer frivilligt en så deprimerande, hopplös och hälsovådlig arbetsplats som den svenska skolan.
14:08 Christopher:Så det OECD säger är i princip exakt det Björklund höll på med att genomföra: Högre status för lärarna, bättre uppföljning (betyg) och att lärarna ställer tydliga KRAV på eleverna. Bra, det är bara att fortsätta på Björklunds linje då. Inte för att jag inbillar mig att Fridolin lär göra det men OECD:s rapport måste vara sur läsning för honom!.
14:09 Catrin Söderlund:De flesta eleverna klarar skolan bra. De elever som har det svårt är framförallt nyanlända elever och elever med funktionsnedsättningar som tex Autsimsspektrumtillstånd och ADHD. Skolinspektionens granskningar och Rädda Barnens granskning av Sverige visar att skolors kunskap om dessa diagnoser är bristfälliga och man har dåliga kunskaper om hur man kan anpassa miljön och undervisningen för dessa elever. Det finns inte heller några öronmärkta pengar till särskilt stöd för dessa elever vilket innebär att nödvändiga stödresurser alltför ofta uteblir. Detta är det som vi nu ser konskvenserna av. Dags att vakna nu! Inför öronmärkta pengar till alla barn i behov samt inför kunskap om NPF i lärar och skolledarutbildningen.
14:10 Kent:Mina barn har bara gått 2 år i Svensk skola, tidigare från förskola till fjärde i Sydafrika. De var ganska chockade att man inte får betyg här, att man får tilltala läraren med förnamn, att det är stökigt och högljutt i klasserna och att man har inga läxor.
14:13 Elizabeth:Det nya betygssystemet är djupt problematiskt. Den demokratiska skolan i grunden bra, men respekten för kunskap - och det mödosamma arbetet för att erhålla kunskap - saknas.
14:15 Nils Ronquist:Har läst dagens ledare i SvD av Maria Ludvigsson. Där fick jag svar och hur skolan kunde förbättras, Tack.
14:15 Carl-Johan Bilkenroth:Här hittar du Maria Ludvigssons ledare "Den undfallande skolan är grym".
14:18 Magnus Starck:Jag och min fru har sex barn. Således har vi relativt stor erfarenhet av skolan. Skolan har, som alla vet, stora problem med att elevernas kunskaper inte håller måttet. Det märkliga är att man inte försöker att lösa de egentliga orsakerna till detta. Man talar runt problemen och diskuterar marginella struntsaker som inte har med saken att göra. Att ta tag i de verkliga problemen skulle ju vara att erkänna att man har gjort fundamentalt fel under lång tid vilket verkar vara alltför försmädligt. De riktiga orsakerna till skolans problem, och således det som måste åtgärdas, är ju följande. •   Avsaknad av ett vettigt betygssystem. •   Läraren är inte längre lärare utan en mentor och kompis •   Skolans tempo sätts efter de sämsta eleverna •   Lärarna tvingas att spenderar galet mycket tid med att skriva rapporter, veckobrev och författa individuella utvecklingsplaner for varje elev. •   Det råder total normlöshet vad gäller uppförande och ordning. Läraren har även fråntagits alla medel att stävja detta.
14:18 Tim:Som lärarstudent ser jag med fasa hur lärarnas befogenheter i klassrummet eroderas av att eleverna får mer att säga till om. Är det något parti som tror på idén att inte låta en person som saknar en pedagogisk utbildning styra och ställa i klassrummet?.
14:24 Erik:Helt ärligt tror jag det är vår svenska kultur som förändrats på ett negativt sätt och påverkat familjerna i Sverige. Det är inte lärarnas fel. Det är inte skolans eller elevernas fel. Allting ligger hos föräldrarna som har slutat vara just... föräldrar.
14:24 anders "dolf" ericsson:En sak som slog mig med häpnad under mina vikariat var att det ansågs normalt att elever använde mobilen på lektioner, lyssnade på musik när de gjorde uppgifter och hade med sig mellanmål som de åt.  Jag tillät själv inget av detta, men det som verkligen fick mig att gå i taket var att en del lärare försvarade dessa tilltag.
14:24 Uffe:Läste dagens ledare angående  skolan  i London. Varför kan inte svenska lärare inse att vi kanske inte är bäst på allting. Har vi råd  med flummet hur länge som helst.  Är det rätt att de som aldrig gått i skolan skall sättas i klass som är åldersrelaterad. De har ju inte en chans att klara sig.
14:24 Carl-Johan Bilkenroth:Så här skriver SvD:s skolreporter Maria Sundén Jelmini: "London, en stad som tagit flera rejäla grepp om de stadsdelar där skolorna inte har fungerat. Stadsdelarna - som egentligen är egna kommuner, har tagits ifrån ansvaret för skolorna, rektorer har sparkats och lärare har utbildats.".
14:25 Cilia:Vi kom tillbaka från utlandet 2013 när min dotter var 6 år. Alla barn på hennes förskola hade lärt sig läsa och skriva där. När hon började i förskoleklass skulle de göra "massage", "skrivdans", mycket ideologi och flum. Jag bytte henne till en internationell skola efter en termin. Det finns ca 2-3 årskurser skillnad med en svensk skola... Alla dessa föreläsningar.... Det räcker att öppna böckerna och se att det största problemet är INNEHÅLLET!.
14:26 Einar:Skolans största problem är Björklund. B har infört mängder av pappersarbete i skolan som hindrar undervisningen och tvingar lärare att byta jobb. Det fria skolvalet är bara fritt för somliga. Skolan ska vara lika för alla, inte något ställe där man ägnar sig åt hobbyverksamheter.
14:27 Fredrik:Rapporten säger exakt det jag ansett länge! (Sida 34-37.) --- "From an economic perspective, the relatively small difference in earnings between adults with a tertiary education and those with an upper secondary or post-secondary nontertiary education and the safety net provided by the welfare state may not provide sufficient incentive for learning and working hard. The evidence also suggests that importance placed on equality in Swedish society may have had the unintended effect of not challenging all students sufficiently. Parents would seem to play a role in this by over-protecting and nurturing them too much and insufficiently challenging them as they grow up." ----- Bl.a bör utbildning tydligare leda till "klassresor" - större ekonomiska klyftor! Mindre curling.
14:28 Malin:OECD slår ju fast exakt det som varit Folkpartiets skolpolitik. Högre lärarlöner, större möjligheter att göra karriär och höga förväntningar på att alla elever kan lyckas, dvs inte gömma undna misslyckanden. Krävs att MP vågar bita i det sura äpplet...
14:30 Joachim:Jag ttror att på sikt är det största problemet att det blir en allt större skillnad mellan olika skolor. Mina egna barn går i välskötta friskolor där lärandet sätts främst men tyvärr gäller det inte längre alla skolor. Jag tror att skillnaderna kommer att öka ytterligare. Områden med lägre inkomst och utanförskap kommer att bli ännu sämre, då alla som kan tar sina barn ur dessa skolor.
14:31 Ingegärd Fredin:Återgå till den 1-åriga lärarutbildningen. Låt kandidaterna, efter en grundläggande akademisk examen, konkurrera om platserna på lärarlinjen med antalet erövrade högskolepoäng. De som inte klarar inträdeskraven får bli läkare, civilingenjörer eller liknande.
14:31 Maud Berglund:De S-märkta pedagogerna höll på i trettio år med att försöka göra matematikämnet roligt. Det ledde till att större delen av gymnasieeleverna i dag inte ens behärskar ADD, SUB, MUL och DIV, det vill säga vanlig aritmetik eller räkning som det kallades förr. När dåvarande skolminister Persson sålde ut skolan till kommunklåparna blev ämnet ännu roligare, för då upptäckte de stackars plågade eleverna att de kunde slagga rakt igenom lektionerna och ändå få godkänt.
14:32 Hans Skagerlind:Vad säger OECD egentligen om svensk skola? Svensk skola tappade sin själ i början av 90-talet. Jag blev utbildad lärare 1974 och har varit med på hela resan. Kan själen ha tappats i och med att Göran Persson kommunaliserade skolan 1991? Beslutet genomfördes utan remissförfarande eller utredning vilket är unikt för vårt land. De kraftiga protester som restes från lärarkåren ignorerades. Ett av Perssons argument var att lärarna var oberättigat gynnade gentemot andra offentliganställda. Innan dess hade Åstorpar'n Brodin (S) beskrivit lärarna som näst intill samhällsparasiter. Långa lov och hög lön i förhållande till arbetstiden. Statusen i yrket har tynat och vi står inför en katastrofal lärarbrist. Det kommer att saknas 65 000 lärare om tio år. OECD föreslår att alla parter ska dra åt samma håll.  Så var det innan 1991. Nu styrs verksamheten olika i 290 kommuner, friskolor oräknade. Dagens situation beror på tidigare fattade politiska beslut som kommunalisering, fritt skolval, privatisering och bristfällig lärarutbildning. Enligt OECD krävs genomgripande reformer för att ställa allt till rätta. Då räcker det inte med skenreformer som karriärtjänster, lärarlegitimation, betyg i åk 4 alternativt 6 eller lågstadielöfte.  Förstatliga skolan! Hans Skagerlind.
14:35 Louise Roman:De största problemen är  oordningen och  den totala kravlösheten. Svenska elever kan inte ens stava till koncentration och uppmärksamhet. Lika illa är, att man bränt katedern och slaktat lärarprofessionen. Bildnings- och kunskapsföraktet har sänkt en högklassig skolkultur till europeisk bottennivå.
14:37 Ami:Det jag skulle vilja ha svar på är varför Sverige som lägger mycket pengar på skolan (enligt OECD) ändå har sämre reslutat än många länder som lägger mindre pengar på skolan. Helt oacceptabelt. För nu vill man skjuta till ÄNNU mer pengar, men vad är garanten för att detta kommer att hjälpa?.
14:38 Erika:Små barn har för mycket stress i sitt liv på grund av lång dagisvistelse, sämre sömn, sämre matvanor osv. Föräldrarna har därför mindre möjlighet att ställa krav på barnen vilket leder till beteendeproblem.
14:43 Kicki:.
14:43 Jimmy:Den låga nivån och bristen på krav har också spritt sig till högskolan, vilket inte lika ofta förs fram i debatten.
14:45 Rebecka:Tror det största problemet är att man anpassat nivån till de svagaste eleverna. I England där min brorson går i skolan har man uppdelat de flesta elever i olika nivågrupper i varje ämne. Detta för att alla skall få hjälp och uppgifter som passar just de eleverna.
14:45 Carola:En fråga: Webbtv i alla skolor där föräldrar kan logga in och kika lite hur lektionerna och rasterna fungerar. Skulle ju kunna stävja respektlöst beteende ifrån elever och lärare och även mobbning. Många föräldrar känner idag en oro över skolan och hur barnet har där. Föräldrar skulle ju även kunna hänga med i läxförhör, provgenomgång etc och på så vis kunna stödja barnet hemma...och med inspelnings funktion kan eleven själv gå igenom en lektion?ämne som var svårt. Många barn med koncentrations och inlärningssvårigheter skulle ha nytta av en sån funktion.
14:46 Johannes:Jag gick på High School i USA ett år. Skillnaden var stor. En svordom, könsord, kepsen i klassrumet eller en läxa som var ogjord och det blev kvarsittning direkt. Ett slagsmål eller skolk och du blev avstängd en vecka. Värre saker och du var avstängd för evigt. Rektorsexpeditionen skötte detta. Duktiga elever premieras med stipendier som finansierar högre studier.
14:47 Ulla Schulz-Jänisch:Ställ högre krav på blivande lärare, återinför ettårig lärarutbildning som sökes efter avlagd akademisk examen, förändra elevernas attityd till lärande och kunskap, ställ krav!.
14:48 Ulrika:Käftsmällen mot lärarhögskolorna var efterlängtad måste jag säga. Politisk agenda har fått ersätta en pedagogik och didaktik som är användbar i klassrummet. Släng ut de gamla rödrävarna och importera lärarautbildare från Finland!.
14:48 Carl-Johan Bilkenroth:Läs gärna reportageserien Skolresan av SvD:s skolreporter Maria Sundén Jelmini och fotograferna Malin Hoelstad och Emma-Sofia Olsson, med intryck från Helsingfors, London och Berlin.
14:49 Joseph Conrad:Skolan är en spegel. Att tala om om den är det samma som att tala om samhället i stort. Grundproblemen är  genomgripande brist på bildning, naiv tro på tekniska inovationer, ökande segregation, ovilja att gå till botten med problem, stressade föräldrar, en sjuklig fixering vid arbetets diktat och karriärens sötsaker.
14:50 Stig Svanberg:Håller med Hans Skagerlind på alla punkter, kanske med ett tillägg att lärarlönerna måste upp minst 10 000 kr. och skrota alla tankar på semestertjänst. Då kommer det att bli konkurrens om platserna på lärarhögskolan.
14:53 William:Varför kan inte Sverige bara kopierar ett annat land skolsystem som ligger i topp 10? Vi måste glömma "made in sweden" & titta på Canada, New Zeeland, Japan & Finland som exempel!.
14:53 Christina Westberg:Många av de problem som uppstår i skolan för barn med olika s.k. bokstavsdiagnoser torde bero på den röra som råder. För dessa barn är ordning och förutsägbarhet A och O. Jag har jobbat som högstadielärare i mer än 10 år och har även erfarenhet av barn med dessa svårigheter. Med ett fast schema där salar och ämnen finns utskrivna, fasta lektionstider och raster samt lugn och ro och tydliga instruktioner på lektionerna klarar sig många alldeles utmärkt. En specialpedagog på rehabiliteringen berättade en gång för mig att det här är nödvändigt för  bokstavsbarnen, men de andra skulle också må bra i en sådan miljö. Idag försöker skolor lösa ljudproblemen genom att förse elever med hörselkåpor.
14:57 Marianne Lundquist:För att tillvarata landets begåvningar är elitskolor den enda möjligheten. Toppskolor med högutbildade och högavlönade lärare, som äldre tiders adjunkter och lektorer.
14:57 Gun-Britt:På min tid i skolan hade man respekt för läraren. Man fick lära sig de olika skrivstilarna (välskrivning) man fick lära sig räkna kommer aldrig att glömma mp-tabellen. Idag kan inte de som gått ut skolan ens skriva sin egen namnteckning.
14:58 Helen von Post:Oredan, röran, kaoset och kakofonin i klassrummen har nått en nivå, som omöjliggör all vettig undervisning. Eleverna anser sig ha rätt, att störa hur mycket de vill. Kravlösheten i skolan, införd av tokvänstern redan på 1970-talet, är nu närmast total och kommer om möjligt att bli än värre. Ansträngning, koncentration och uppmärksamhet är helt främmande begrepp för de stackars elever, som danats av den svenska modellen. Ämnen som kräver minsta fokus är hatade och illa tålda.
14:59 K:Jag tror att många elever är väldigt stressade. Det är sådant kortsiktigt fokus på betygen i sig istället för det som de förhoppningsvis ska mäta, dvs. kunskaper och färdigheter. All inlärning kräver övning, ansträngning men också tålamod och tid för återhämtning vilket jag tror att man får mindre av idag när hjärnan ständigt stimuleras av ett enormt informationsflödei form av dataspel, sociala medier etc. Att lära sig kräver också en viss ödmjukhet att kunna erkänna att man inte vet allt och kunna ta till sig nya perspektiv. Men när man upplever hård konkurrens fastnar man ofta i försvarsställning och det är svårt att vara öppen för ny information.
15:01 Erik Larsson:Till Einar, Björklund kunde ha blivit det bästa som hänt svenska skolan om han inte haft Lärarförbundet mot sig. Bristande disciplin är skolans absolut största problem. Problemen i skolan började redan med de reformer som skolminister Ingvar Carlsson mycket aktivt var med och genomförde  på 1960-talet. Han har kommit allt för lindrigt undan i skoldebatten. Alla elever förutsattes vara lika begåvade, vilket fick till följd att många svagpresterade kompenserade en tråkig skoltdag med att vara ouppmärksamma och bråkiga. Samtidigt trakasserades lärarkåren av LO och vänstern med Carlssons goda minne.. Så säger jag som gick i skolan på 1950-talet och var lärare på 1960-talet. Utan disciplin i klassrummet är skolan dömd att misslyckas oavsett hur mycket pengar  man satsar och reformer man hittar på.
15:02 Smasher:Oj. Det finns så många problem att lösa.  Man kan börja med ordningen i klassrummet.  1) Lärare måste ha ett mandat att köra iväg störande elever som inte lyder. Ibland gäller fysiskt handlag. När ordnigen är normaliserad kan man återgå till det pedagogiska  syftet med undervisningen. 2) Skolan är uppbyggd kring intellektet, men bara en fjärdedel lär sig på det sättet. Vissa har den inkännade principen. Andra är fysiska och måste få göra saker, inte bara sitta och tänka. Och en del lär sig bäst genom lärlingssättet. Syftet med skolan måste förstås av eleverna, annars kan ni glömma allt vad skolutveckling innebär.
15:02 Gunilla:Nu vet vi vad som måste göras! Oecd-rapporten bekräftar vad vi redan visste! Sätt nu igång förändringarbetet! Vi har ont om tid! Den usla skolan undergräver Sveriges framtid och landets välstånd!.
15:02 Carl-Johan Bilkenroth:Tack för alla inlägg! Vi avslutar för den här gången men återkommer med nya debatter. Följ oss på Twitter, Facebook och på www.svd.se/opinion.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
