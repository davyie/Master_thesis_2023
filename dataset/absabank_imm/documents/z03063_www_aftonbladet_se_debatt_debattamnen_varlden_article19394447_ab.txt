Nu måste vi verka för fred i Ukraina.
Krisen i Ukraina hotar urarta till mer än ett lokalt krig. Det behövs nu en sammanhållen svensk utrikespolitik som värnar om fred, mänskliga rättigheter, grannsämja och svensk säkerhet. I stället har regeringens utrikespolitik urartat till Carl Bildts osammanhängande twitterflöde som inte gagnar några intressen.
Enligt de senaste siffrorna från FN:s flyktingorgan UNHCR, den 5 augusti, har 730 000 människor flytt från striderna i östra Ukraina och sökt skydd i Ryssland. Ytterligare 117 000 lever som internflyktingar i Ukraina, varav 15 200 har flytt från Krim.
Utrikesminister Bildt har på Twitter ägnat stor uppmärksamhet åt Ukraina men inte en rad åt de civila offren. Det som sker i Ukraina ser Bildt som ett resultat av rysk inblandning mot lokalbefolkningens intressen. Men enligt människorättsorganisationen Human Rights Watch bombar den ukrainska militären civila bostadshus och andra byggnader med civila.
UNHCR skriver den 6 augusti: ”Bristen på elementära förnödenheter som infrastruktur och dricksvatten såväl som det ökade våldet har nu blivit allmänt. Många hus och byggnader är delvis eller helt förstörda i Donetsk och Luhansk-regionen. Människor uttrycker rädsla för förföljelse på grund av sina politiska åskådningar och etnicitet (mer än 70 procent är rysktalande) eller tvångsrekrytering av regeringen eller anti-regeringsstyrkor.” UNHCR:s siffror anger också att bara en bråkdel av de som har flytt återvänder till de av ukrainska armén ”befriade områdena” som Slavjansk och Kramatorsk, i allt 30 000.
Människorättsorganisationen Human Rights Watch skriver i ett brev till president Petro Porosjenko den 22 juli: ”Ukrainska myndigheter har vare sig gett hjälp eller skydd till de tiotusentals medborgare som tvingats fly sina hem i konfliktzonen .... då antalet som tvingas bort från sina hem hela tiden ökar, ökar även nödvändigheten av att hitta hållbar hjälp till flyktingarna. Alla flyktingar som vi har intervjuat i Kiev, Lviv och Charkivregionerna säger att de har fått ringa eller ingen hjälp från regeringen ...”.
Enligt Voice of America sitter sedan tre veckor mer än en kvarts miljon civila i Luhansk, utan vatten eller el, med stängda affärer och banker. Situationen är ännu värre i miljonstaden Donetsk.
Amnesty publicerade den 6 augusti vittnesbörd och videoklipp med omfattande mängder av bortförelser och tortyr av soldater och civila fångar som begåtts av båda stridande parter. ”På grund av de extraordinära omständigheter som Ukraina står inför i dag, kommer dessa fortsatta kränkningar enbart att underminera lagarna”, skriver Amnesty. Organisationen kritiserar speciellt Ljasjkos frivilligbataljon, en militär enhet som leds av politikern Oleh Ljasjko, ledamot av Radan för Radikala partiet. Ljasjkos frivilligbataljon kidnappar och torterar systematiskt soldater såväl som civila, enligt Amnesty.
I dag växer krigsmotståndet i Ukraina. Allt fler meniga soldater vapenvägrar eller deserterar. Organisationer som Soldatmödrarna protesterar mot att deras söner ska tvingas döda eller dödas i ett inbördeskrig vars sår kommer att ta generationer att läka för Ukrainas folk.
I detta läge uttalar Carl Bildt (5/8) i Bryssel att ”östra Ukraina är folktomt, människorna har flytt gangstrarna”. 730 000 människor har flytt till Ryssland, vem har flytt vilka gangstrar?.
Medan Sveriges utrikesminister stänger alla dörrar för fredsmedling mellan parterna kan Finlands president agera som mellanhand mellan Moskva och Kiev. Det är dags att sluta underblåsa konflikten på det sätt som utrikesminister Bildt gjort.
Folkrörelser i Sverige måste börja aktivt verka för fred i Ukraina och därmed i Europa och världen, stödja humanitära insatser, på plats verka för humanitära rättigheter och börja samarbeta i Sverige och internationellt med de folkrörelser som vill arbeta för fred.
Tord Björk.
Lars Drake.
Per Gahrton.
Susanne Gerstenberg.
Oscar Kjellberg.
Per Leander.
Aleksej Sachnin.
Maj Wechselmann.
FAKTA.
RER.
