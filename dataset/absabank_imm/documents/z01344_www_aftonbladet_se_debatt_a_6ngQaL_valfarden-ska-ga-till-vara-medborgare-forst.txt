Välfärden ska gå till våra medborgare först.
REPLIK. I fredagens  skrev civilminister Ardalan Shekarabi trött och felaktigt om Sverigedemokraterna som ett hot mot jämställdhet. Men han baserar detta på felaktigheter.
Att vi vill justera abortgränsen nedåt till just vecka tolv är ingen slump. Från denna tidpunkt är moder och foster tätare sammanbundna, och en abort är ett större ingrepp med ökad risk för komplikationer – då menar vi att en extra prövning är rimlig.
Förslag om avkvoterad föräldraförsäkring, möjlighet till vårdnadsbidrag och eventuell möjlighet för hushåll att ha delad ekonomi baseras på vår tilltro till vuxna individers förmåga att göra fria val avseende balans mellan arbets- och familjeliv såväl som sin privatekonomi. Mer flexibilitet, inte mindre, skapar mer frihet – vilket Shekarabi själv poängterar är en nyckelfaktor för jämställdhet.
Vad gäller välfärd är vår utgångspunkt att den i första hand ska gå till svenska medborgare. Därmed kan vi spara miljarder som i dag går till asylsökande och andra icke-medborgare, samtidigt som vi satsar brett på reformer och tillskott för en stabil vård och omsorg samt förbättrar arbetsvillkoren för de, ofta kvinnor, som arbetar med att ge den. Det borde Shekarabi välkomna, inte attackera.
Skattemedel ska gå till kvalitet i välfärden. Därför är det kvaliteten som ska säkerställas. Men där Socialdemokraterna drar alla över en kam och vill stänga ner verksamheter baserat på driftsform säger vi i stället: stäng ner de som gör fel.
Med rätt regelverk och kontrollsystem omöjliggörs såväl vinstuttag på verksamhetens bekostnad som religiösa friskolors möjligheter att bryta mot krav på jämställdhet och demokrati.
Liksom Shekarabi är jag stolt över den svenska jämställdheten, men oroad. Jag oroas av en regering och av socialdemokrater som tror att kvinnors frigörelse handlar om att politiker ska bestämma över privatlivet och som hellre gör förenklade politiska poänger än genomför seriösa kvalitetsfokuserade reformer.
Paula Bieler, jämställdhetspolitisk talesperson (SD).
Häng med i debatten och kommentera artikeln – gilla  Debatt på Facebook.
