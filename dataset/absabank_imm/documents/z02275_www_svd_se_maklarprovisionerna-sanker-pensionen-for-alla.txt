Mäklarprovisionerna sänker pensionen för alla.
Provisioner till försäkringsmäklare bör förbjudas, en fråga som också Finansinspektionen nyligen tagit upp. Men risken är dock stor att försäkringslobbyn försöker stoppa även detta förslag eftersom mäklarna tjänar stora pengar på pensionerna, skriver Per H Börjesson, vd och författare till boken "Så här kan alla svenskar bli miljonärer".
Finansinspektionen har nyligen föreslagit att provisioner till försäkringsmäklare skall förbjudas. Det är utmärkt men när man läser slutrapporten påwww.fi.se blir man lätt förvirrad. Vad är egentligen skillnaden mellan förmedling, marknadsföring och rådgivning som styrs av lagar och direktiv från regeringen, konsumentverket och olika EU-myndigheter?.
Det här är en argumenterande text med syfte att påverka. Åsikterna som uttrycks är skribentens egna.
Det hade varit bättre om Finansinspektionen talat i klarspråk om alla negativa konsekvenser av provisionerna.
Nästan alla försäkringsförmedlare är säljare och inga rådgivare. Ju dyrare pensionslösningar och fonder man rekommenderar desto mer tjänar man. Det är uppenbart att man inte följer försäkringsförmedlarlagen som säger att "det inte är tillåtet att försöka 'skönmåla' produkterna som erbjuds eller att undanhålla information som är relevant för investeraren". Det är väl precis vad alla säljare gör mer eller mindre oberoende av bransch. Problemet är att säljarna i finansbranschen utger sig för att vara rådgivare och att människor dessutom tror att de ger ärliga och seriösa råd.
När en försäkringsmäklare rekommenderar en traditionell försäkring tas mäklarprovisionen på cirka 20 procent av första årspremien av det totala kapitalet i livbolaget. Dessa provisioner redovisas aldrig öppet men om man till exempel förvaltar 200 miljarder och varje år betalar ut 400 miljoner till mäklarna minskar det alla försäkringstagares avkastning med 0,2 procent varje år. Dessutom är det fortfarande praxis i försäkringsbranschen att gemensamma kostnader fördelas på ett sätt som är ofördelaktigt för livbolagsverksamheten vilket ytterligare minskar den årliga avkastningen.
På en gammal pensionsförsäkring brukar jag ringa och fråga livbolagets kundtjänst varför avkastningen bara varit 6 procent förra året när aktier stigit med 26 procent och ränteplaceringar med 2 procent. När ni har 50 procent aktier och 50 procent obligationer borde avkastningen varit 14 procent (0,5 x 26 procent + 0,5 x 2 procent = 14 procent)? "Du kan inte räkna så", brukar svaret vara. Givetvis borde alla nya pensionssparare betala för den rådgivning de behöver direkt till den som ger råden istället för att pensionen sänks för gamla försäkringstagare.
Ännu värre är de fondbytartjänster som 80 procent av kunderna hos de stora försäkringsmäklarkedjorna Söderberg & Partners och Max Matthiessen använder. Denna service är helt meningslös eftersom ingen på lång sikt kan förutse hur man skall byta fonder mellan räntor, guld, Kina och Sverige. Timing kräver nämligen två korrekta beslut. Dels när man skall gå ur en marknad och dels när man skall gå tillbaks in. Problemet är att kostnaden för denna service på cirka 1,5 procent varje år tas på hela fondkapitalet för den anställde.
Skräddarsydda kurser i ämnen som intresserar och engagerar både kropp och själ.
Det innebär att en högre tjänsteman vid åldern 35 år med en tjänstepensionsavsättning på 50 000 kronor varje år kommer att få 1,5 miljoner kronor mindre i pensionskapital vid 65 års ålder om man räknar med 8 procent i årlig avkastning. 1,5 procent av 50 000 kronor blir första året bara 750 kronor men med ränta-på-ränta effekten på hela försäkringskapitalet blir det en så stor minskning av slutkapitalet. Tyvärr finns det ingen som informerar arbetsgivaren om att en liten kostnad för dem är mycket bättre än att den anställde får betala rådgivningen som en procent av kapitalet vilket minskar pensionskapitalet med stora belopp.
Dessutom innebär mäklarprovisionerna att kunderna bara presenteras de alternativ från traditionella försäkringsbolag som betalar ut de höga provisionerna. Hur kan man kalla sig för oberoende om kunderna bara presenteras 6 av 10 möjliga förslag? Nya tjänstepensionslösningar som depåförsäkringar från internetmäklare och försäkringsskal från olika produktleverantörer betalar inte ut provisioner och nämns därför normalt inte av försäkringsmäklarna.
Då provisionerna på respektive kunds bestånd bara utgår om kunderna fortsätter att betala in mer premier undviker hela försäkringsbranschen att tala om att man kan sluta att betala in mer pengar och ta ut ett så kallat fribrev. Det innebär att många äldre personer som både har ett stort pensionskapital och byggt upp en förmögenhet i egna aktier och har en obelånad egen bostad nästan aldrig får rekommendationen att ta ut ett fribrev eftersom försäkringsmäklaren då tappar en intäkt.
Den starka försäkringslobbyn kommer säkert att försöka stoppa Finansinspektionens förslag precis som de har lyckats att stoppa flytträtten på gamla pensionsförsäkringar. Nuvarande system med provisioner till försäkringsmäklare gynnar de traditionella försäkringsbolagen. Samtidigt är fondförvaltarna tysta, för vem vill kritisera aktörer som säljer dyrare och dyrare fonder och som står för 70-80 procent av nyinflödet i alla fonder.
Men det behövs verkligen nya aktörer på pensionsrådgivningsmarknaden eftersom nuvarande informationsflöde styrs av de etablerade aktörerna. I den mest lästa boken om pensioner "Din framtida pension" på 139 sidor från 1999 som bland annat alla anställda i Stockholms Läns Lansting fick i samband med att det nya pensionssystemet infördes finns ordet kostnad inte med i hela boken. I Länsförsäkringars skrift "Allt du behöver veta om pensioner" på 134 sidor från 2003 nämns ordet fribrev inte ens i ordlistan på slutet.
Många EU-länder har redan förbjudit provisioner till försäkringsmäklare och för att svenska pensionssparare skall få lägre kostnader och högre pensioner måste vi göra samma sak. Finansinspektionen förslag att förbjuda provisioner bör genomföras så fort som möjligt. Låt inte försäkringslobbyn även stoppa detta förslag.
PER H BÖRJESSON.
vd Investment AB Spiltan,.
författare till boken "Så här kan alla svenskar bli miljonärer".
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
