Förödande ökning av banavgifter.
BANAVGIFTER Vd för Tågoperatörerna, Peder Wadman, riktar hård kritik mot beslutet att höja banavgifterna för tågtrafiken i Sverige, ett beslut som enligt Wadman kan få förödande konsekvenser både för tågbranschen och miljön.
Under de senaste fyra åren har regeringen vidtagit flera åtgärder för att stärka järnvägen och bidra till en fortsatt positiv utveckling i sektorn. Det har handlat om närtidssatsningar för att komma till rätta med eftersatt underhåll och kraftsamlingar i storstadsregionerna. Man har också medvetet arbetat för en fortsatt avreglering och marknadsöppning. I flera sammanhang har regeringsföreträdare uttalat sig positivt om järnvägens framtid och dess betydelse både för tillväxten och klimatmålen.
Det här är en argumenterande text med syfte att påverka. Åsikterna som uttrycks är skribentens egna.
Med detta i åtanke blir det svårt att förstå varför man nu vill genomföra en höjning av ban-avgifterna som lägger krokben för järnvägstransporter i Sverige.
Under en fyraårsperiod vill regeringen fördubbla banavgifterna från dagens 500 miljoner kr/år till 1000 miljoner kr/år. Tillsammans med andra föreslagna avgifter motsvarar höjningen mer än det samlade rörelseresultatet hos järnvägsföretagen. Samman- taget kommer – enligt Trafi- kverkets beräkningar och regeringens fastställda nationella plan – avgiftsuttaget från sektorn att öka med 8,8 miljarder den närmaste planperioden. Järnvägsföretagen har bejakat en förändring av banavgifterna så att till exempel de tåg som får högst prioritet och snabbast restid betalar mer, för att effektivisera användningen av infrastrukturen. Vi har också sagt att vissa delar av marknaden kan tåla höjda avgifter om infrastrukturen byggs ut och leveranskvaliteten förbättras. Men att ensidigt höja järnvägens avgifter på det sätt som nu planeras, försämrar järnvägens konkurrenskraft och driver godset och resandet ut på vägarna. Branschens bedömning är att den avgiftsnivå som gällt hittills under 2000-talet skapat en balans mellan transportslagen – en balans som nu rubbas.
Finansministern har reagerat kraftigt på alla förslag till kilometerskatt på väg och höjda bensinskatter, med hänvisning till att det ökar inflationen och höjer räntorna. Han har också hänvisat till det mycket känsliga läge som svensk ekonomi nu befinner sig i, med början på en återhämtning efter en mycket kraftig nedgång. Effekterna av banavgiftshöjningarna har givetvis samma effekt för ekonomin som avgiftshöjningar för vägtrafiken.
Trafikverket har konstaterat att höjda banavgifter leder till ökade kostnader och minskad trafik. Enligt branschens egen bedömning kan vi för den kommersiella persontrafiken räkna med att en resandetillväxt på 2–3 procent per år kan brytas i en nedgång när biljettpriserna höjs. Resenärerna går över till bil och flyg. För godstrafiken, som drabbats mycket hårt av finanskrisen, med en nedgång på ca 30 procent 2008–2009, ser det ännu värre ut. Med avgiftshöjningarna kommer den tunga basindustrins transporter att flytta över till lastbil.
Enligt regeringen skall de höjda banavgifterna gå till ett förbättrat underhåll av infrastrukturen. Tyvärr ser vi inte att så blir fallet. Redan för 2010 har avgiftsuttaget ökat med cirka 10 procent, men kvaliteten i systemet (mätt som punktlighet) har minskat jämfört med 2009. Branschen kan inte acceptera att betala mer för sämre kvalitet.
Skräddarsydda kurser i ämnen som intresserar och engagerar både kropp och själ.
Vi kan se tillbaka på två årtionden av mycket stark tillväxt i den svenska järnvägstrafiken, parat med en markant produktivitetsförbättring. Transportpolitiken och järnvägens aktörer har gjort det möjligt för människor och industrier att få kostnadseffek-tiva lösningar på sina transportbehov. För en fortsatt tillväxt och befolkningsökning i Sverige vill järnvägsföretagen fortsätta att spela en viktig roll, men med de pålagor som nu drabbar tågoperatörerna är risken överhängande att järnvägstrafiken minskar och vägtrafiken ökar.
Med hänsyn till den breda politiska enighet som råder om att sträva mot ett mer hållbart samhälle, måste vi ställa oss frågan: Är detta verkligen regeringens avsikt? Vi hoppas att så inte är fallet och uppmanar därför regeringen att tänka om.
PEDER WADMAN.
vd Branschföreningen Tågoperatörerna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
