Alla med patientkontakt måste arbeta ihop.
Anders Rane och Lars L Gustavsson (22/11) undrar vilken bot det finns för överbehandling med läkemedel till våra äldre patienter och verkar anse att lösningen är att det ska finnas en elektronisk kunskapsdatabas tillgänglig för läkare i förskrivningsögonblicket.
Det här är en argumenterande text med syfte att påverka. Åsikterna som uttrycks är skribentens egna.
Kanske kan detta ge vissa effekter men vi vill betona att det inte är den slutgiltiga lösningen – därtill är problemet alltför stort och komplext. En databas som införs utan att man samtidigt höjer läkemedelskunnandet i vården blir sannolikt en dyr kraftlös satsning.
De skriver även att läkemedelsgenomgångar inte ger särskilt stor effekt. Observera att läkemedelsgenomgångar är ett ospecifikt begrepp, i fel sammanhang och fel utförda kan de vara kontraproduktiva. Idag finns bevis för att man med läkemedelsgenomgångar kan öka patientsäkerheten, höja kvaliteten på läkemedelsanvändningen – och minska vårdkostnaderna – om man satsar på ett koncept som innefattar läkare och apotekare i samverkan.
Visst bör vi sträva efter att förskrivningen blir rätt från början, men där är vi inte än på långa vägar. Patienter behöver dessutom information och utbildning om sina läkemedel och ordinationer behöver ständigt omprövas. Därför behövs kompetenssamverkan och läkemedelsgenomgångar.
Den SBU-rapport som bland annat försökt värdera nyttan med läkemedelsgenomgångar, har endast tagit med studier publicerade fram till 2007. Forskning inom området de senaste åren har visat mycket positiva resultat – däribland en studie från vår forskargrupp i Uppsala som tidigare i år publicerades i Archives of Internal Medicine.
Vår slutsats är att vi måste sluta tänka antingen eller – antingen förskrivardatabas eller läkemedelsgenomgångar. Alla professioner med läkemedelskunnande och patientkontakt behövs och vi måste arbeta tillsammans, med bästa möjliga kunskapsstöd, för att kunna få till en kraftfull förbättring av läkemedelsanvändningen. Vår gemensamma viktigaste uppgift är att öka patientsäkerheten för våra äldre patienter med många läkemedel.
Skräddarsydda kurser i ämnen som intresserar och engagerar både kropp och själ.
ULRIKA GILLESPIE.
leg apotekare och doktorandCLAES MÖRLIN.
docent, överläkare medicinklinikenASTRID FORSSTRÖM.
läkemedelschef.
samtliga Akademiska sjukhuset, Uppsala.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
