Vargjakten var disciplinerad.
Vargjakten genomfördes på ett bra och disciplinerat sätt. Att det gick så fort beror på en försiktig tilldelning i för hållande till antalet vargar, väl förberedda jägare och bra förhållanden med nyfallen spårsnö. Det skriver Jonny Jones, kommunstyrelsens ordförande i Rättvik, som själv deltog i årets vargjakt.
Det behövs en mer nyanserad bild av vargjakten. De flesta inslag i debatten kokar av känslor men lyser av okunskap.
Det här är en argumenterande text med syfte att påverka. Åsikterna som uttrycks är skribentens egna.
Vargen som art är inte alls utrotningshotad utan är ett av jordens mest utbredda rovdjur. Däremot är den skandinaviska delen av stammen sårbar, främst genom den svaga naturliga kontakten i norr. Vargen skapar också stora problem för djupt rotade kulturer som renskötsel, fäbodbruk och annan djurhållning samt jakt med löshund. Vilket medför att även för stammen viktiga individer måste skjutas vid skyddsjakt. Själva sårbarhetsproblemet utgörs inte utav antalet individer utan främst av den genetiska statusen.
Riksdagen har beslutat att vi trots problemen måste anse oss kunna hysa en livskraftig vargstam, etappmålet är satt till 200 djur. Riksdagen har också beslutat att antalet inte ska överstiga 210 djur, samt att den ska regleras genom licensjakt. För att säkra stammens överlevnad ska man arbeta för att säkra invandringen av vargar från den finsk-ryska stammen, om inte detta ger önskad effekt kan man till och med tänka sig att flytta vargar från norr till söder.
Jakten som genomfördes enligt de riktlinjer som regeringen och myndigheterna lagt fast betyder naturligtvis ingenting för stammens fortlevnad. Men i ett land, där stora grupper av befolkningen på grund av en alltmer tilltagande urbanisering kommit ifrån det liv som varit naturligt för människor i tiotusentals år, skapar den naturligtvis känsloreaktioner. Helt förståeligt, men dessa känslor kan inte få väga alltför tungt i den framtida utformningen av politiken.
Man ifrågasätter också hur det kan finnas ett intresse för att jaga varg? Svaret kan hämtas i första stycket, utifrån de problem som vargen orsakar för dessa mänskliga aktiviteter blir jakt på varg helt naturligt. Detta beskrivs bäst genom att referera till ett samtal mellan en utav de ledande vargforskarna och en kvinna från rovdjursföreningen. På frågan vad han egentligen tyckte om en människa som ville jaga varg , svarade han att det inte var värre än att fiska gädda, förutsatt att det skedde med stöd av lagen. En oerhört klok kommentar som kanske måste få tid att sjunka in hos en del.
Förra vintern beräknades stammen uppgå till runt 240 djur, räknat med en ganska låg tillväxt skulle det före vinternsjakt finnas runt 280 vargar. Utifrån detta måste naturvårdsverkets tilldelning anses som en mycket försiktig strategi. Visst kommer ytterligare en del att dö genom skyddsjakt, trafik, svält och ålder, men stammen kommer ändå med stor sannolikhet ligga en bra bit över riksdagens beslutade nivå.
Skräddarsydda kurser i ämnen som intresserar och engagerar både kropp och själ.
Jag anser också att åretsjakt, där jag själv deltog, genomfördes på ett förhållandevis bra och disciplinerat sätt, rapporteringen funkade också tillfredsställande trots dålig mobiltäckning. Att det gick så fort beror främst på tre faktorer. En försiktig tilldelning i förhållande till antalet vargar. Väl förberedda jägare. Bra förhållanden med nyfallen spårsnö. Egentligen måste väl frågan om hur fort jakten gick vara ganska ointressant för alla utom de som vill argumentera för större avskjutning.
Resultatet i alla fall i mitt landskap Dalarna måste också anses som gott. Endast ett djur i överskjutning trots de förhållanden som rådde, samt att 70 procent av de fällda var ungdjur. Sammantaget bör myndigheterna vara ganska nöjda med den första egentliga jakten på minst 45 år.
Miljöminister Andreas Carlgren förtjänar en eloge för att han lotsat regering och riksdag fram till en väl avvägd kompromiss i en mycket svår fråga. När krutröken från årets jakt har lagt sig kommer nog många att dela den uppfattningen.
JONNY JONES (C).
kommunstyrelsens ordförande i Rättvik.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
