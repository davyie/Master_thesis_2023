Israel hamnar i en ond cirkel.
ISOLERING Den israeliska självbilden präglas av omvärldens judehat och känslan av isolering. Det gynnar de mest destruktiva elementen inom israelisk politik; högerpartier som inte ger fred en särskilt hög prioritet, skriver historikern Fredrik Meiton.
Israel, som skjutit till döds nio deltagare i en människorättskonvoj, vars avsikt varit att bryta den inhumana blockaden av Gazaremsan, har mött skarp kritik i såväl Sverige som internationellt. Det är både väntat och berättigat. Men om man har ett intresse inte bara av att fördöma, utan också att söka en lösning på konflikten, måste man förstå någonting om Israels historia och självbild. En djupare förståelse härvidlag borde få viktiga konsekvenser för dem som kritiserar i hopp om förändring.
Det här är en argumenterande text med syfte att påverka. Åsikterna som uttrycks är skribentens egna.
Sionismen, den judiska nationalismen, bör på många sätt betraktas som ett kapitalt judiskt misslyckande. Judisk historia i sionistisk tappning präglas av två övergripande teman: judehat och judars försök att undslippa detta hat.
Det senare temat inkluderar bland annat en stark strömning för självutplåning genom konversion och assimilering. Efter upprepade misslyckanden från alla strategier att undvika judehatet, nådde man slutsatsen att judarnas säkerhet enbart kunde garanteras genom upprättandet av en judisk stat, det vill säga genom att judarna lämnade den icke-judiska världen.
Sionismens anhängare kom att utgöra majoritet bland västerländska judar först i och med andra världskriget. Det är alltså sant på många plan att Israel föddes ur askan i Auschwitz.
Ingenstans är man mer medveten om alla dimensioner i det påståendet än i Israel. Förintelsens sensmoral har kommit att influera den israeliska självbilden i högre utsträckning än någonting annat: Israel finns på grund av omvärldens judehat och verkar därmed alltid i en fientlig miljö, ständigt ifrågasatt och hotat.
I konflikten med palestinierna fungerar denna föreställning i dubbel mening: araberna är antisemiter och kommer aldrig sluta bekämpa Israel; omvärlden präglas också av antisemitism, förvisso oftast under en tunn fernissa av politisk korrekthet, och kommer aldrig ta Israels parti i denna konflikt.
Skräddarsydda kurser i ämnen som intresserar och engagerar både kropp och själ.
Det behöver knappast påpekas att den här inställningen inte stämmer överens med verkligheten. Men samtidigt kan den inte helt avfärdas. Israel är knappast världens grövsta människorättsbrottsling. Trots det är majoriteten av alla fördömanden som utfärdas av FN riktade mot Israel.
Under året då det statsunderstödda folkmordet på svarta befolkningsgrupper i Darfur nådde sin kulmen, utfärdade FN 22 fördömanden mot Israel och inte ett enda mot regimen i Sudan. I en europeisk opinionsundersökning som genomfördes för några år sedan uppgav 60 procent att de såg Israel som det största hotet mot världsfreden.
Den israeliska självbilden spelar en avgörande och direkt roll för utvecklingen i Mellanöstern. Känslan av utsatthet gynnar nämligen de mest destruktiva elementen inom den israeliska politiken. Partier som Likud och Yisrael Beiteinu, båda för närvarande i regeringsposition, kapitaliserar på omvärldens fördömanden genom att generera en vi-mot-dem-atmosfär, i vilken man lyckas ena stora delar av den israeliska väljarkåren bakom sig.
Detta tar sig i uttryck i form av en av en sorts anti-propaganda, där man handlar helt utan att ta omvärlden i beaktande – ett närmast demonstrativt trots, som i själva verket maskerar en utbredd hopplöshet. Hanteringen av Ship to Gaza är ett talande exempel på detta.
Omvärldens bild av Israel som en skurkstat har förstärkts, vilket i sin tur stärker de krafter i Israel som kan slå mynt av den ökande känslan av isolering. Det rör sig alltså om en ond cirkel, där många israeler tar folks fördömanden som intäkt för att deras föreställning om världens fientlighet stämmer och därmed ger sitt stöd till högerpartier som av allt att döma inte ger fred en särskilt hög prioritet.
Det är knappast rimligt att helt undvika att protestera mot Israels agerande av rädsla för att stärka fel krafter i den israeliska politiken. Men möjligen finns det anledning till större försiktighet och saklighet i vår kritik, om vi håller i minnet att orättvis eller överdriven sådan riskerar att öka sannolikheten för att det vi kritiserar inträffar igen.
FREDRIK MEITON.
doktorand i historia vid New York University.
Fotnot: Författaren arbetar på en avhandling om Nationernas Förbund och det brittiska mandatet i Palestina. Han förestår också en israelisk-palestinsk dialoggrupp vid NYU, Paths to Peace, som varje termin erbjuder åtta stipendier till israeler och palestinier att komma till New York.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
