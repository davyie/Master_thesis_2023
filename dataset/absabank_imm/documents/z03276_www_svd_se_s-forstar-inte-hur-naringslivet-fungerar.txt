S förstår inte hur näringslivet fungerar.
De senaste åren har Socialdemokraterna konsekvent pratat om att satsa på näringspolitiken. Men i stället för att kritisera det vi faktiskt genomför så föreslår man ofta precis samma sak.Annie Lööf.
Det här är en argumenterande text med syfte att påverka. Åsikterna som uttrycks är skribentens egna.
Det är glädjande att Socialdemokraterna har insett att det är fler och växande företag som utgör grunden för tillväxt och jobb i Sverige. Tyvärr verkar de nyvunna insikterna om hur det förhåller sig i verkligheten stanna där. FörStefan Löfvén och Mikael Damberg förefaller inte bara dåligt insatta i vad regeringen gör inom näringspolitiken, de uppvisar dessutom bristande förståelse för näringslivets utveckling och driver själva en politik som försvårar för små företag.
De senaste åren har Socialdemokraterna konsekvent pratat om att satsa på näringspolitiken. Men i stället för att kritisera det vi faktiskt genomför så föreslår man ofta precis samma sak. Socialdemokraterna har efterfrågat en innovationsstrategi – något som regeringen jobbat med under flera år. Löfvén vill ha mer samverkan mellan akademi och näringsliv – vi har gjort det mer lönsamt för lärosätena att samarbeta med företagen. Socialdemokraterna vill sänka kostnaderna att anställa – vi har sänkt socialavgifter med över 20 miljarder och vill gärna göra mer.
Det är sant som Damberg och Löfvén skriver att strukturen i det svenska näringslivet förändras snabbt. Men Socialdemokraterna gör ju ingenting för att underlätta för de små och tjänstebaserade företag som nu håller på att växa fram. Vi har infört RUT-avdrag, sänkt restaurangmomsen och öppnat välfärdssektorn för entreprenörskap. Detta har möjliggjort för nya grupper som exempelvis kvinnor och invandrare att driva företag och anställa personal. Men på dessa områden vill Socialdemokraterna nu vrida tillbaka klockan genom att fördubbla restaurangmomsen, inskränka RUT-avdraget och reglera välfärdsföretagandet.
Slutligen är det anmärkningsvärt hur lite Socialdemokraterna förmår lista för företagen med tanke på hur lång deras lista är på förslag mot företagen.
• Socialdemokraterna vill tvinga alla företag att rapportera in uppgifter om sina anställdas löner och ersättningar varje månad. Detta skulle innebära stora kostnader och mycket krångel för de små företag som Löfvén och Damberg säger sig vilja värna.
Skräddarsydda kurser i ämnen som intresserar och engagerar både kropp och själ.
• Socialdemokraterna vill fördubbla arbetsgivaravgifterna för unga personer. Det skulle utgöra en skattesmäll på omkring 16 miljarder kronor som skulle slå mycket hårt mot företag med många unga anställda inom exempelvis handeln och restaurangbranschen.
• Därtill kommer fördubblingen av restaurangmomsen på över fem miljarder kronor.
• Man vill införa en lastbilsskatt på över tre miljarder som både höjer kostnaderna för små åkeriföretag och försvårar produktion i mer glest befolkade områden.
• Socialdemokraterna vill höja bolagsskatten med omkring åtta miljarder kronor. Detta slår direkt mot de stora företag som Löfvén och Damberg säger är så viktiga och indirekt mot små företag som underleverantörer av allt från komponenter till städtjänster.
• Taket för RUT-avdraget ska halveras. Detta innebär försämrade möjligheter för företagen i den framväxande hemservicesektorn som har visat sig betydelsefull i tider med minskad export.
• Möjligheterna att bedriva företag inom välfärden riskerar att inskränkas avsevärt med kraven på begränsningar av vinsten.
Det räcker inte med att se utmaningar. Som politiker måste man också presentera trovärdiga lösningar. För närvarande råder en politisk mismatch. Målet är att minska arbetslösheten men S-politiken kommer att öka den. Socialdemokraterna har långt kvar innan de kan tas på allvar inom näringspolitiken.
ANNIE LÖÖF.
näringsminister och partiledare för Centerpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
