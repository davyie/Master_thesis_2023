Smart lösning – men
inget händer hos AF.
Att Stockholms universitet tillsammans med en branschorganisation gemensamt går ut med en mycket konkret och färdig dellösning på ett allvarligt problem tänkte vi borde falla väl ut. Tyvärr misstog vi oss gravt, skriver företrädare för bland annat Institutionen för data- och systemvetenskap vid Stockholms universitet.
Fortfarande kvarstår hela arbetslöshetsproblematiken samtidigt som företagen skriker efter kompetent personal.
Det här är en argumenterande text med syfte att påverka. Åsikterna som uttrycks är skribentens egna.
Invandringen är helt central för Sverige. I åldrarna 20–64 skulle befolkningen över huvud taget inte öka utan invandring. Tyvärr förvaltas denna resurs illa. Samtidigt som vi har en stor problematik med kompetensförsörjningen inom olika yrkeskategorier är arbetslösheten bland akademiker födda i annat land oerhört stor. Det är ett enormt kunskapskapital som förslösas. Vi anser att Arbetsförmedlingen och andra myndigheter måste börja sköta sitt uppdrag bättre och driva igenom de regelverk som krävs för att göra något åt detta.
Institutionen för data- och systemvetenskap vid Stockholms universitet (DSV) har tillsammans med företrädare för it-branschen under lång tid försökt uppvakta olika instanser för att diskutera en lösning på denna onödiga situation. Vi har under denna tid blivit alltmer frustrerade och uppgivna över den flagranta bristen på förmåga att hantera en situation där totalt ungefär 200000 utrikes födda personer i åldrarna 20–64 ej är sysselsatta, varav en fjärdedel har någon form av eftergymnasial utbildning.
Få länder har så stort sysselsättningsgap mellan invandrare och infödda som Sverige och vi intar en generande bottenposition i Europa. En nyanländ får jobb först efter i genomsnitt sju år så dessa siffror riskerar att hålla sig under en lång tid framöver. Detta trots att vi har en mångfald personer som har kommit hit med akademisk bakgrund, där analysförmåga och språkkunskaper är viktiga – läkare, tandläkare, civilingenjörer, universitetslärare, jurister, systemvetare, företagare, entreprenörer och så vidare.
Orsakerna är naturligtvis flera. En del av dem är komplexa och kräver tämligen omfattande åtgärder. När SCB år 2009 genomförde en enkätstudie bland utrikes födda högutbildade fann man till exempel att ett icke-svenskt namn, den utländska bakgrunden och språksvårigheter bedömdes som viktiga anledningar till arbetslöshet. Rent praktiskt finns det även en samordningsproblematik. Samarbetet måste förbättras mellan olika myndigheter som Arbetsförmedlingen, länsstyrelsen och kommunerna och nya samordningsorgan måste initieras. Men även detta arbete förefaller gå trögt. Enskilda personer och enskilda initiativ inom Arbetsförmedlingen kan lyftas fram, som bidragit med goda insatser (till exempel Nationell matchning, Feedback-projektet och Korta vägen). Dessa är dock insatser på mikronivå.
Vad gäller mer omfattande insatser så verkar inget hända. Detta förefaller främst handla om Arbetsförmedlingens förmåga att genomdriva större, mer sammanhållna åtgärder och att ge adekvata underlag och argumentation till politiska beslutsfattare eller att över huvud taget ta ett grepp om situationen. En relativt enkel åtgärd skulle till exempel vara att skapa ett professionellt sammanhang. I SCB-undersökningen ovan angav drygt 70 procent av de tillfrågade att avsaknad av kontakter var det främsta hindret för att få ett arbete som överensstämde med högskoleutbildningen.
Skräddarsydda kurser i ämnen som intresserar och engagerar både kropp och själ.
Även om vi bortser från viktiga frågeställningar rörande människovärde, utanförskap och rimliga förutsättningar så är situationen likafullt alarmerande sedd i ljuset av den stora problematiken med kompetensförsörjning inom olika yrkeskategorier. Kompetensbristen inom till exempel it-branschen får stora konsekvenser. Redan 2011 saknades 20000 personer inom it-sektorn bara i Stockholm och företag tvingas söka sig utanför Sverige för att hitta kompetent personal.
För att försöka komma tillrätta med de här problemen har vi under lång tid försökt diskutera kompetensförsörjning med olika instanser. Sedan oktober 2011 har vi genomfört nära ett 20-tal möten med olika myndigheter, däribland Arbetsförmedlingen. Vi har under denna tid även träffat och intervjuat ett flertal långtidsarbetslösa akademiker med såväl svensk som utländsk bakgrund. Vi bedömde att flertalet av dessa snabbt skulle kunna bli attraktiva på arbetsmarknaden efter en kompetensutvecklingsinsats på mellan 6 och 12 månader.
Vi har tillsammans skapat en utbildning som snabbt skulle ge studievana akademiker en kvalificerad yrkesutbildning inom it-området. Efter en teoretisk del skulle arbetslösa även kunna få en praktiktid på medlemsföretagen för att på detta sätt få en direkt inblick i svenska företag och även kunna visa sin användbarhet inom sektorn.
Vi har naturligtvis erbjudit Arbetsförmedlingen att ge denna utbildning till självkostnadspris och tyckte att vi därigenom tillförde en viktig komponent i detta arbete. Att Stockholms universitet tillsammans med en branschorganisation gemensamt går ut med en mycket konkret och färdig dellösning på ett allvarligt problem tänkte vi borde falla väl ut. Tyvärr misstog vi oss gravt i detta avseende.
Vi har nu lagt ner två år på detta till ingen nytta. Fortfarande kvarstår hela arbetslöshetsproblematiken samtidigt som företagen skriker efter kompetent personal. Vi har efter dessa olika turer blivit alltmer uppgivna och tenderar att ge upp hela försöket. Varken universiteten eller företagen har egentligen detta som huvuduppgift utan vi ska bedriva den verksamhet som vi har fått uppdraget att göra i stället för att göra Arbetsförmedlingens och andra instansers arbete. Vi tycker fortfarande att idén som sådan är värd att prövas och att det är oerhört tragiskt att den stora kapacitet som vi erbjuder inte kan utnyttjas. Vi ifrågasätter huruvida de personer och strukturer som är tänkta att förvalta dessa frågor verkligen är bäst lämpade att göra det.
När regeringen nu, med arbetsmarknadsminister Hillevi Engström i spetsen ska tillsätta en ny ledning för Arbetsförmedlingen, och förhoppningsvis också se över myndighetens hela uppdrag och organisation, hoppas vi att man tar tillfället i akt att ta tillvara initiativ som vårt och andra liknande. Det finns säkert många fler. Vi står beredda att göra något åt arbetslösheten och samtidigt hjälpa till att utveckla Sveriges kompetens. Välkommen att kontakta oss. Vi och tiotusentals arbetslösa akademiker väntar på er!.
LOVE EKENBERG.
professor, prefekt, Institutionen för data- och systemvetenskap (DSV) vid Stockholms universitet.
FREDRIK VON ESSEN.
näringspolitisk expert med ansvar för kompetensfrågor, it & telekomföretagen inom Almega.
UNO FORS.
professor, stf prefekt, DSV.
JON KARLUNG.
vd Bahnhof.
Rättelse: I artikeln har tidigare angivits att 400000 utrikes födda är utan sysselsättning, vilket var en felaktig uppgift. Rätt siffra är alltså 200000, vilket nu är korrigerat.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
