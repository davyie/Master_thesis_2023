Adaktusson: Viktigast är människovärdet.
Det som i den allmänna debatten betraktas som en flyktingkris är i själva verket en djup europeisk värderingskris. På spel står själva fundamentet för Europeiska unionens tillblivelse, skriver Lars Adaktusson (KD).
Samma utmaning som mötte ett trasigt Europa efter andra världskriget möter oss i dag.
Det här är en argumenterande text med syfte att påverka. Åsikterna som uttrycks är skribentens egna.
Förra hösten högtidlighöll vi 20-årsminnet av passagerarfartyget Estonias förlisning. Estoniakatastrofen inträffade under färd i Östersjön, mellan Tallinn och Stockholm.
Aldrig glömmer vi den kulna septembernatten och bilderna av det öppna havet med väldiga vågor där förtvivlade människor kämpade för sina liv. Aldrig glömmer vi att över 850 människoliv släcktes den natten.
I dag, drygt 20 år senare, brottas vi med en annan katastrof, av annan karaktär och av annan omfattning. Enligt FN:s flyktingkommissariat befinner sig just nu 60 miljoner människor på flykt runt om i världen. Vad vi ser är en humanitär katastrof i paritet med den som Europa brottades med efter andra världskriget.
Då som nu söker flyktingar skydd undan krig och förföljelse, då som nu handlar det om människor som kämpar för sin överlevnad.
**Innan hjälpinsatserna **i Östersjön sattes i gång den mörka septembernatten för drygt 20 år sedan var det ingen som räknade på kostnader eller tillgängliga resurser. Innan heroiska ytbärgare kastade sig i det iskalla vattnet för att rädda döende människor var det ingen som satte ett tak för hur många som skulle undsättas. Människovärdet överordnades de praktiska förutsättningarna.
Skräddarsydda kurser i ämnen som intresserar och engagerar både kropp och själ.
Liknelser och jämförelser haltar – katastrofer är svåra att komparera. Ändå kan paralleller vara tänkvärda. På samma sätt som det var självklart att mobilisera gemensamma resurser för att undsätta passagerarna från den förlista Estonia borde det vara självklart att mobilisera gemensamma resurser för att undsätta dem som i detta nu flyr från krigets helvete.
Inte i första hand därför att vi materiellt sett är lyckligt lottade och rent praktiskt har de förutsättningar som krävs. Utan därför att vi är bärare av värderingar som säger att varje människa har ett okränkbart värde – och därför att vi bekänner oss till en människosyn som sätter medmänsklighet framför egennytta.
Sverige har genom åren stått upp för en generös inställning i flyktingpolitiken och det har vi anledning att vara stolta över. Men ansvaret måste delas – alltfler inser det oacceptabla och inhumana i att bara ett fåtal av EU:s medlemsstater visar solidaritet inför en historiskt allvarlig utmaning. Det leder till att utsatta medmänniskor går under, tilltron till de värderingar som är fundamentet i det europeiska samarbetet undergrävs.
**Den politiska oviljan **och oförmågan som hittills präglat agerandet i EU:s medlemsländer bottnar i en räddhågsenhet som vuxit i takt med de opinionsmässiga framgångarna för Europas främlingsfientliga partier. I kombination med en närmast generande brist på politiskt ledarskap och ideologisk förankring ser vi i dag en tilltagande moralisk devalvering av centrala begrepp som humanitet och människovärde.
Det som i den allmänna debatten betraktas som en flyktingkris är i själva verket en djup europeisk värderingskris. På spel står själva fundamentet för Europeiska unionens tillblivelse – vaktslåendet om varje människas unika värde och det kompromisslösa motståndet mot nationalism och egennytta. Samma utmaning som mötte ett trasigt Europa efter andra världskriget möter oss i dag. Det okränkbara människovärdet ifrågasätts, åtskillnad mellan människor på grund av etnicitet eller religion är ett dystert faktum.
Inte heller Sverige kommer undan denna värderingsmässiga utmaning. Sverigedemokraternas krav på stängda gränser och tydliga besked om att den egna välfärden är överordnad ansvaret för medmänniskor på flykt illustrerar hur skiljelinjen ser ut.
Samtidigt perverteras argumenten och den politiska logiken. De som förespråkar ett generöst flyktingmottagande blir i Jimmie Åkessons föreställning skyldiga till massdöden på Medelhavet – de som kräver taggtråd, stängda gränser och minskade volymer blir humanitetens fanbärare.
Detta innebär en förskjutning av begrepp och värderingar som på allvar måste konfronteras. I retoriken om att "hjälpa på plats" finns en sanning som inte ska förnekas, självklart ska vi i den rika delen av världen göra vad vi kan för att hjälpa utsatta människor där de befinner sig. Men i sitt totala sammanhang och i mötet med en raserad och sönderbombad verklighet ser det annorlunda ut; där blir resonemanget om att hjälpa på plats rent av cyniskt, en fiktiv lösning på ett verkligt problem.
**I valet till Europaparlamentet **förra året blev främlingsfientliga och nationalistiska partier störst i länder som Frankrike, Danmark och Storbritannien. Och framgångarna ser ut att fortsätta, i vårt land noterar Sverigedemokraterna rekordnivåer i opinionsmätningarna, i Frankrike har Nationella Frontens ledare Marine Le Pen störst stöd i opinionen inför det kommande presidentvalet.
Främlingsfientligheten kommer att finnas kvar så länge strömmen av flyktingar fortsätter att söka sig till vår kontinent. Det är ett faktum som Europas politiska beslutsfattare har att förhålla sig till och som ställer frågorna om människovärdet på sin spets.
Glädjande nog finns just nu tecken på en växande politisk medvetenhet när det gäller betydelsen av humanitet och medkänsla i beslutsfattandet. Det linjetal som EU-kommissionens ordförande Jean Claude Juncker höll inför Europaparlamentet för några dagar sedan var kompromisslöst när det gäller Europas medmänskliga ansvar – den tyska förbundskanslern Angela Merkel har på ett beundransvärt sätt visat att det är grundläggande värderingar och mänsklig värdighet som ska prägla de politiska ställningstagandena i flyktingfrågan.
Detta är glädjande och inger hopp – samtidigt måste orden nu omsättas i handling.
**När samtliga EU-länders **ansvariga migrationsministrar möts på måndagen för att praktiskt utforma politiken och komma överens om konkreta åtgärder blir det ett avgörande test på den Europeiska unionens förmåga och hållfasthet i en svår tid.
En bindande och rättvis fördelningsmekanism när det gäller kvotflyktingar är en absolut nödvändighet – det är det också med ett delat ekonomiskt ansvarstagande inom unionen. Samtidigt måste det sägas att det mest centrala just nu är att vidta de åtgärder som krävs för att skapa fler lagliga vägar in i Europa.
Utan att på allvar inleda diskussionen om humanitära visum och slopat transportörsansvar går det inte att hävda att medlemsländerna lever upp till EU:s värderingar och människosyn. Utan att skifta fokus från slutenhet och stängda gränser till öppenhet och humanitet går det inte att hävda att människovärdet är överordnat de praktiska förutsättningarna i den svåraste flyktingkatastrofen på decennier.
Lars Adaktusson (KD).
Europaparlamentariker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
