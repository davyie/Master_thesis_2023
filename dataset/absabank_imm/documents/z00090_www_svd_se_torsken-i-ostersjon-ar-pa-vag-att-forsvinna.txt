Torsken i Östersjön är på väg att försvinna.
Tänker regeringens ansvariga ministrar sitta på åskådarläktaren när den sista torsken trålas upp ur Östersjön? Den frågan ställer debattörer från BalticSea2020, som vill att regeringen förbjuder trålfisket helt.
I december förra året skrev vi en debattartikel på DN Debatt om Östersjötorskens allvarliga situation. Torskbeståndet är i kris, och politiken som skulle förvalta det likaså. Under våren har debatten om trålning fortsatt.
Det här är en argumenterande text med syfte att påverka. Åsikterna som uttrycks är skribentens egna.
Nu har WWF presenterat sin fiskeguide för 2017, där man uppmanar konsumenterna att vara försiktiga i sin konsumtion av torsk från Östersjön. WWF skriver att "torsken är liten och smal" och att det finns "en väldigt liten mängd större torsk. Det är bekymmersamt eftersom beståndets utveckling kan vara i fara".
I april beslutade Socialdemokraternas partikongress att verka för ett förbud mot bottentrålning i hela Sverige. Det var en av få punkter där partistyrelsens förslag förlorade mot kongressen. Detta beslut har skapat en politisk debatt på Västkusten och som ett led i detta har Lars Tysklind (L) nyligen ställt en skriftlig fråga i riksdagen till landsbygdsminister Sven-Erik Bucht (S) om hur han avser att driva frågan om bottentrålning.
Redan innan dess så interpellerade Jens Holm (V) miljöminister Karolina Skog (MP) om bottentrålning, men fick svar av landsbygdsminstern. Det är i sig talande: Regeringen ser fortfarande fisket främst som en näringsfråga. Interpellationen avsåg bottentrålning i naturreservat, svaret som gavs var ett icke-svar: regeringen gör ingenting, i avvaktan på en utvärdering från Havs- och vattenmyndigheten. Enligt statsrådet är artskyddet bara en av flera aspekter som ska vägas in när fiskemöjligheter värderas och regleras. En inställning som kan betyda att torskbeståndets existens kompromissas bort.
Frågan om bottentrålning i hela Sverige är långtgående och långsiktig, men S-kongressens krav på begränsning av trålning ger stöd åt vårt krav att snarast upphöra med trålning efter torsk i Östersjön. Här finns det just ingen "fiskenäring" för landsbygdsministern att ta hänsyn till. Huvuddelen av torsken trålas av en handfull båtar.
Det råder trålförbud i Öresund av sjösäkerhetsskäl. Där finns också ett normalt torskbestånd med stor torsk, något som saknas i Östersjön. Sedan årsskiftet har de facto det svenska trålfisket efter torsk i Östersjöns västra bestånd upphört eftersom kvoterna tilldelats fiskare som inte trålar.
Skräddarsydda kurser i ämnen som intresserar och engagerar både kropp och själ.
Trots att politikerna i huvudsakligen följt de vetenskapliga råden till fiskekvoter har torskbeståndet i Östersjön ändå kollapsat. Nu är tillståndet så allvarligt att de vetenskapliga metoder som legat till grund för förvaltningsplan och kvoter inte längre kan användas, eftersom torskarna är för små och långsamväxande för att kunna åldersbestämmas. Beståndet är därtill så dåligt att yrkesfiskarna de senaste åren inte kunnat fiska de tilldelade kvoterna.
Torsken har som Östersjöns främsta rovfisk en viktig roll i ekosystemet och sannolikt också för att motverka övergödningens effekter. Östersjöns torsk är genetiskt unik, och kan inte ersättas från Västerhavet. Ett hållbart, återhämtat bestånd skulle kunna ge oss en trålfri fiskenäring med levande kustsamhällen och god fisk att äta.
Miljöpartiet har historiskt varit aktiva i frågor om Östersjöns framtid, och hade bland annat sälfrågan att tacka när man ursprungligen tog sig in i Riksdagen. Klimatminister Isabella Lövin har länge varit djupt engagerad i fiskefrågor, bland annat som vice ordförande i Europaparlamentets fiskeriutskott och som författare av en utmärkt bok om havens framtid. Ändå hörs och syns inte Miljöpartiet, och varken Lövin eller miljöminister Skog driver förslag som verkligen kan rädda torsken i Östersjön. Socialdemokraterna har precis tagit ett kongressbeslut mot bottentrålning, men landsbygdsminister Bucht verkar fortsatt handlingsförlamad.
Fiskepolitiken i dess nuvarande form har bevisligen misslyckats totalt med Östersjötorsken. Därför är det hög tid att pröva nya initiativ. Vårt förslag är att upphöra med trålfisket i Östersjön. Det är bråttom nu. Tänker Bucht, Skog och Lövin sitta på åskådarläktaren när den sista torsken trålas upp ur Östersjön?.
Björn Carlson.
styrelseordförande BalticSea2020.
Ragnar Elmgren.
styrelseledamot BalticSea2020 och professor vid Stockholms universitet.
Per Larsson.
styrelseledamot BalticSea2020 och professor vid Linnéuniversitetet.
Conrad Stralka.
verksamhetschef BalticSea2020.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
