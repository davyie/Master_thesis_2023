Dags att planera  livet tillsammans.
Kära Victoria och Daniel!.
Först. Det är bra att ni äntligen gifter er. Två av mina tre barn har fortfarande inte gjort det trots mitt tjatande. Äktenskap är den bästa formen för samlevnad – ekonomiskt och juridiskt– särskilt om man planerar att skaffa barn. Att ekonomin spelar roll för äktenskapet avslöjades när änkepensionen skulle ändras för dem som gifte sig efter 1989. Det året gifte 108?919 par sig i stället för de vanliga drygt 30?000. Och nu ökar antalet äktenskap igen, cirka 45?000 ingicks förra året.   Numer gifter vi oss av kärlek och väljer vår partner. Så har det inte alltid varit. För oss västerlänningar är det naturligt att vara passionerat förälskade och bekräfta vår kärlek med giftermål. Så långt hänger jag med.
Däremot kan jag inte förstå att ni, Victoria och Daniel, vilka i likhet med många par i er ålder levt ihop, ägnar ett år till att planera ert bröllop! Hur har ni och andra blivande brudpar tid och råd? Är det verkligen rimligt att lägga ned så mycket kraft och pengar på en enda dag?.
”Den stora dagen är här. Nu skall drömmen bli sann”, skriver en tidning. Vad och vems dröm skall uppfyllas? Vad är det som bruden (för det handlar om henne) drömmer om? Oftast är hon en hårt arbetande yrkeskvinna. Har drömmen infriats om hon för en enda dag är den vackraste och mest omsvärmade?.
Vad drömmen än är, förutsätter den hårt och stressigt arbete och planering, det framgår med all tydlighet från bröllopskoordinatorer, mässor och tidningar. Nätet erbjuder särskilda planeringsverktyg och de alltfler bröllopsmagasinen erbjuder också planeringshjälp. Många beslut väntar. Färgsättning, teman, presenter, musik etcetera.
Men viktigast. Klänningen. Bruden behöver ett år för att göra det optimala valet. I otaliga reportage beskrivs jakten på drömklänningen. Att banta 20 kilo för att gå i den tycks inte heller onaturligt, inte heller att den kan kosta 50 000 kronor. Men det finns klänningar för fem tusen också.
De dåliga tiderna har inte påverkat de blivande brudarnas val. En designer påpekar kaxigt att en brudklänning ska kosta. Säljs den sedan på Blocket?   En tremånaders skönhetskalender ska förvandla bruden till den stora dagen. Åtta glas vatten om dagen för bättre hud, ansiktsbehandlingar, smörjning av fötterna, solspray, översyn av kosten, sömn, val av parfym är några aktiviteter som föreslås. På själva bröllopsdagen bör hon lägga ansiktsmask och ögonmask efter det avslappnande badet med lavendel! Hinner hon till kyrkan, månne?.
Är det verkligen två som gifter sig, kan man undra – allt kretsar kring bruden; klänning, håruppsättning, ring, blombukett, dukning. Mannens roll verkar vara mest komplementär – han skall matcha bruden i klädsel och annat. Är det så även för dig, Daniel?   Ibland undrar jag om kvinnans projektledning av bröllopet fungerar som ett slags inledning till att hela äktenskapet blir ett projekt med kvinnan som ledare, där mannen står vid sidan av. Livet verkar inte bli lika drömlikt och magiskt efter det storstilade bröllopet. Man lever inte lycklig i alla sina dagar som det står i sagan. Den nya verkligheten målas upp i en ström av böcker där kvinnor klagar över att de hamnat i en tidsfälla och vill säga upp sig som projektledare. Det är minsann inte bara ”Bitterfittan” som är bitter. Kanske borde kvinnorna ägnat mer tid åt att planera för livet efter bröllopet i stället för att enbart ägna sig åt den magiska bröllopsdagen; föräldraledighet, delad pensionspoäng och arbetsfördelning. Nu ser hon hur karriären försvinner i horisonten när hon måste gå ned på 75 procent för att klara familjen.   Det finns dock en annan möjlighet som karriärkvinnor i Danmark prövat med stor framgång, nämligen att gifta sig nedåt som män oftast gör. En studie från Handelshögskolan i Köpenhamn visar att kvinnor i höga positioner i stället för att gifta sig med en man i karriären valt till exempel en hantverkare eller lärare. Det skulle kanske vara en bra idé även för svenska kvinnor i karriären!.
Mitt råd är därför: Planera bröllop och liv samtidigt, dela ansvaret och ha kul!.
FAKTA.
Birgitta Wistrand.
