Varför är det fult att köpa städhjälp?
Jaha, här kommer pigdebatten 2.0.
Sossarna vill ha bort den borgerliga skattelättnaden för hushållsnära tjänster, i alla fall vad gäller städning och sånt. Hantverksarbete är fortfarande okej.
Städföretaget Hemfrids grundare Monica Lindstedt tycker att sossarnas "hållning när det gäller skattereduktionen för hushållsnära tjänster är obegriplig och bakåtsträvande". Det är den väl förvisso inte. Jag förstår dem precis.
Så här tänker sossarna (JAG HAR HELA LISTAN!):.
1) Vanligt folk skall inte behöva städa upp överklassens skit.
2) Tanken att någon överhuvudtaget skall kunna köpa sig fri från tråkigheter är smaklös.
Jag håller faktiskt med.
Samtidigt förstår jag också Monica Lindstedt. Jag tänker att städning väl är ett jobb som alla andra, och jag är enig med henne om att det ju är alldeles ypperligt ifall eljest svaga grupper som invandrare och kvinnor kan ta sig ut i arbetslivet genom att fixa i folks hem.
Varför är det fult att köpa städhjälp? Det är en intressant fråga. Det finns många perspektiv att inta, och jag förstår dem alla. Jag känner mig lite som en fluga med facettögon.
Socialdemokraternas antipati grundar sig i en idé om allas lika värde. Men deras omtanke slår snett när de tänker sig att en viss sorts syssla, till exempel hushållsarbete, är förnedrande i sig.
Samtidigt tror jag att om man likt Monica Lindstedt viftar bort allt vad politik heter så gör man det alldeles för enkelt för sig. För det är klart att det betyder något att städbranschen består av idel invandrare och kvinnor som betjänar bättre bemedlade personer. Om man bortser från det är man ju bara dum i huvudet.
Men det jag tycker är mest intressant är att ingen ifrågasätter drängarbetet, ingen kallar det ens drängarbete. Alla är rörande överens att det är bra med avdrag för hantverkararbete. Och det här skulle jag gärna vilja diskutera. Vad är det som gör det ena – traditionellt manliga hushållsnära tjänster – professionellt och affärsmässigt och värdigt, och det andra – traditionellt kvinnliga hushållsnära tjänster – privat och amatörmässigt och ovärdigt? Det vore fint om någon kunde svara på det.
