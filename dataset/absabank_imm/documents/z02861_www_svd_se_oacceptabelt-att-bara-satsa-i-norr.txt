Oacceptabelt att
bara satsa i norr.
Samtidigt som stora satsningar görs på infrastrukturen i norra Stockholm, händer väldigt lite i de södra delarna. Denna obalans är helt oacceptabel. Hur vill Moderaterna egentligen ha det med Spårväg Syd? undrar tre socialdemokratiska kommunalråd.
Den moderatledda majoriteten i landstinget planerar enligt medieuppgifter för en stor utbyggnad av spårväg i Stockholmsregionen, främst i innerstaden. Samtidigt växer oron för viljan att satsa på utvecklingen i den södra delen av Stockholmsregionen. I en ny SL-utredning påstås att det saknas samhällsekonomiska motiv att bygga Spårväg Syd, den linje som i ett första steg ska binda ihop Flemingsberg med Kungens Kurva/Skärholmen. Det här har fått oss – tre socialdemokratiska kommunalråd söder om Stockholm – att lyfta rejält på ögonbrynen.
Det här är en argumenterande text med syfte att påverka. Åsikterna som uttrycks är skribentens egna.
Spårväg Syd, som i en andra etapp ska fortsätta från Skärholmen till Älvsjö, är ett projekt som är helt centralt för utvecklingen i vår del av regionen, för jobb och för tillväxt. De dåliga tvärförbindelserna är en hämsko på expansionen i våra kommuner.
I den regionala utvecklingsplanen pekas såväl Flemingberg med universitetssjukhuset och högskolorna som Kungens Kurva med bostäder och handel ut som regionala kärnor. Det planeras här för betydande utbyggnader av bostäder och arbetsplatser. Spårväg Syd är en central del i arbetet med att knyta ihop dessa områden.
På norra delen av Stockholm byggs dubbelspår längs hela Roslagsbanan, tvärbana byggs till Solna och Kista och Spårväg City ska byggas ut till Ropsten. Vidare så rustar man upp Lidingöbanan, planerar vidare för utbyggd Roslagsbana till Arlanda som nästa år även ska få en ny pendeltågslinje. Hur ser det ut på den södra delen av Stockholm? Ja, det byggs dubbelspår på Nynäsbanan och mellan Södertälje hamn – och Södertälje centrum. Det är allt!.
Hur ska den södra delen av Stockholm kunna utvecklas och regionala kärnorna växa om inga förutsättningar för detta ges? Detta är en obalans som är helt oacceptabel. Om vi inte lyckas utveckla och förstärka kommunikationerna i den södra delen av länet kan vi heller inte ta tillvara på hela regionens potential och då kommer Stockholmsregionen att halka efter.
Vi ställer oss mycket frågande till beräkningarna som SL gör och vill tydligt peka på att för Tvärbanan gav beräkningarna på resandeunderlaget långt färre resenärer än vad som senare visade sig bli det faktiska utfallet. Tvärbanan är idag en självklarhet i Stockholms kollektivtrafik och möjliggör för människor att söka arbete och utbildning i andra områden än som var möjligt tidigare. Vi tror dessutom att resandemönstret ändras och gynnar områden med tillgänglig, bekväm och pålitlig kollektivtrafik. Vår ambition är som tidigare att bygga längs hela sträckningen (mellan Flemingsberg och Älvsjö) vilket kommer att ge ett helt annat resandeunderlag även i utgångsläget.
Skräddarsydda kurser i ämnen som intresserar och engagerar både kropp och själ.
Moderaterna i Stockholms län har flera gånger lovat att de ska prioritera Spårväg Syd. Vi har varit misstänksamma och kritiserat att de har dragit frågan i långbänk. Nu är det upp till bevis. Hur vill Moderaterna egentligen ha det med Spårväg Syd? Hur vill de ha det med utvecklingen på Södertörn?.
EMIL HÖGBERG (S).
oppositionsråd Huddinge.
KATARINA BERGGREN (S).
kommunstyrelsens ordförande, Botkyrka.
ROBERT NOORD (S).
oppositionsråd Haninge.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
