Vår skräck farligare än mjältbrand.
Mantrat ljuder om hur vår civilisation hotas. Barbarerna är inte bara vid grinden, utan även innanför den – terrorister med väskor som är fyllda med kärnvapenladdningar eller dödliga giftämnen, bara väntandes på att slå till. Liksom Världshälsoorganisationen (WHO) har varnat oss så måste vi ”ta risken med biologisk krigföring på allvar och inse att den skulle kunna vara enklare att använda än andra former av terroristkrigföring”.
Varningarna har framkallat en panikstämning bland allmänheten. Gasmasker i affärerna tar slut, det sker en rusning för att köpa skydd mot nukleär krigföring, och samtalet bland föräldrarna som väntar på sina barn vid skolgrinden handlar om hur man ska kunna hålla mjältbrand och smittkoppor borta.
Vid upprepade tillfällen sägs det att världen aldrig kommer att bli densamma igen. Och det är möjligt att detta stämmer – men inte på grund av en terroristattack mot Manhattan. Om världen förändras så handlar det snarare om det sätt på vilket attacken påverkar våra attityder.
De kapade planen var ett slag mot de västerländska samhällenas tillit och självförtroende. Och följden är att ett sår slogs upp ur vilket olika demoner nu har trätt fram. ”Om en fullbokad flygtur kan bli till en krigsmissil,” anmärkte the New York Times, “så är allting farligt.” Det är när man ger uttryck åt en sådan känsla av fruktan, att det vardagliga kan vara riskfyllt, som attackerna kan ha haft sin mest förödande genomslagskraft.
Som ett exempel så kan man ta föreställningen om hur det vid varje hörn dröjer sig en terrorist som är beväpnad med ett massförstörelsevapen. Det är en föreställning som är oundviklig i ett samhällsklimat av misstro och paranoia, som ytterligare splittrar samhället och underminerar möjligheterna till socialt handlande. Den underlättar angrepp på medborgerliga rättigheter, från införandet av id-kort till hårdare kontroll av invandring och personer som söker asyl.
Av alla de påstådda vapnen som finns i terroristernas arsenal så verkar den biologiska krigföringen vara den mest otäcka; en tyst och osynlig dödare, som plågar en befolkning inifrån, detta är en perfekt metafor för den västerländska sårbarheten. Sådan rädsla har förstärkts av de samtida västerländska kulturernas säregna förhållande till bioteknologi. Under det senaste årtiondet så har vår ängslan för teknologier såsom kloning och genmodifiering av organismer vuxit; de tycks förvränga förhållandet mellan människan och naturen genom att upplösa de gränser som synes upprätthålla ordningen i naturens värld. I en tid då sociala och moraliska gränser tycks vara så flytande, så styrs ofta vår sociala ängslan över till naturens värld, vilket skapar en oro för vad som skulle kunna hända om vi börjar mixtra med naturen.
Detta är en av anledningarna till att tonvikten förskjutits från hotet av nukleär terrorism till biologisk terrorism. Denna förändring är inte en förändring av terroristernas strategi – sådana grupper innehar inte fler biologiska vapen i dag än de hade kärnvapenstridsspetsar för ett årtionde sedan – utan en förändring av det som människor är ängsliga inför. Efter Sovjetunionens sammanbrott oroade sig politiker och strateger för att det kaos som rådde i Östeuropa och i den tredje världen skulle sprida sig till väst. Detta närde en föreställning om fanatikern med en atombomb i sin portfölj, som byggts med hjälp av expertisen från en arbetslös sovjetisk fysiker. Värderingar och friheter i väst tycks i dag vara lika mycket hotade inifrån som utifrån, en känsla som förstärkts av insikten om att kaparna inte var stereotypiska islamistiska fundamentalister, utan i stället västerländskt utbildade och välintegrerade personer, som ledigt talade engelska och tyska samt var begivna åt vodka-fester på helgerna. Föreställningen är således numera att denne fanatiker fördärvar samhället inifrån, men nu med en väska fylld av biogenetiskt framställda bakterier.
I praktiken är det dock svårt att producera biologiska vapen, och deras verkningseffekter är inte så förödande som många föreställer sig. Låt oss titta på mjältbrand, som USA:s försvarsdepartement beskriver som ”100 000 gånger dödligare än det dödligaste kemiska vapnet”.
Enligt WHO:s beräkningar skulle användandet av 50 kilo torr mjältbrand mot en stad bestående av 1 miljon invånare döda 36 000 människor och oskadliggöra ytterligare 54 000. Mjältbrand är en stavliknande bakterie som oftast påverkar betande djur, såsom kor, getter och rådjur, som sväljer bakteriens sporer, som finns naturligt i marken. Sjukdomen är sällsynt bland människor, men vi kan drabbas av den på tre sätt: genom bakterier som infekterar ett sår, genom att äta infekterat kött eller genom att andas in tillräckligt stora mängder av mjältbrandssporer. Under en längre tidsperiod så kallades mjältbrand för ”ullsorterarnas sjukdom”, i och med att det var arbetarna på yllespinnerierna som mest riskerade att drabbas av sporerna. Risken var dock relativt liten. En studie av ett getullsspinneri i den amerikanska delstaten Pennsylvania år 1960 visade på att arbetarna andades in mer än 500 sporer per åtta-timmars arbetspass och ändå fanns det inga fall av sjukdomen bland arbetarna. Faktum är att endast 18 fall rapporterades i hela USA under tidsperioden 1900–1978.
Enligt USA:s försvarsdepartement måste en individ andas in mellan 10 000 och 50 000 sporer om sjukdomen skall kunna få fäste. Detta händer endast om ett enormt stort antal sporer sprids i luften och hålls kvar där (utan vind så tenderar mjältbrand glida ner till marken). Tekniskt sett så är detta mycket svårt att åstadkomma.
För det första så behöver mjältbrandssporer omvandlas till stoft. Det är endast i USA och Sovjetunionen som man har förfinat metoderna för att kunna göra detta, båda länderna la ner miljontals dollar på att utveckla biologiska vapen under det kalla kriget. Irak sades ha ett välutvecklat program för mjältbrand. FN fann dock bara mjältbrand i flytande form, vilket enligt en expert “nästan är lika säkert som godis”.
Efter att ha omvandlat mjältbrand till stoft så skulle en terrorist vara tvungen att komma på ett sätt att sprida det i luften. Än en gång noteras att detta är mycket svårare än vad man kan föreställa sig. När FBI avslöjade att några av kaparna, som var inblandade i attackerna mot World Trade Center, tidigare hade gjort förfrågningar om växtbesprutningsplan, så orsakade detta en stor oro. Enligt Barbara Rosenberg, föreståndaren för The Federation of American Scientists program för kemiska och biologiska vapen, så “skulle växtbesprutning vara mycket användbart i en kemisk och biologisk attack – om man skulle vilja angripa grödor”.
Men det skulle inte vara särskilt användbart i angrepp som är riktade mot människor. För att få sporer att placera sig tillräckligt långt ner i människans lunga så att skada förorsakas, så måste de vara mycket små, mindre än tio mikromillimeter i storlek. Växtbesprutningsanordningarna är rustade med mycket större behållare och har insekter och grödor som sina måltavlor. Det skulle vara möjligt att modifiera dessa, men sådana modifikationer skulle kräva avsevärda kunskaper. Rosenberg anmärker att ”man kan inte gå ner till affären för att köpa en”.
Enligt FBI finns det endast ett känt fall av biologisk terrorism i USA. Detta berörde medlemmarna av den religiösa sekten Rajneeshee, som hade grundat ett stort kollektiv i Wasco County, ett landsbygdsområde i östra Portland i delstaten Oregon. Sekten beslutade sig för att överta kommunen genom att fuska med resultaten från 1984 års lokala val. Deras planer var att transportera bostadslösa människor till kollektivet och att registrera dem som röstberättigade, medan de samtidigt skulle smitta ner motståndarna med salmonella. Sektmedlemmarna fördärvade tio salladsbarers mat med salmonella – resultatet var att 751 personer smittades, varav ingen blev allvarligt sjuk. Valresultatet påverkades inte – dock förklarades så småningom två medlemmar av sekten vara skyldiga för sin inblandning i sammansvärjningen.
Dessa 751 personer, som smittades av Rajneeshee i denna sammansvärjning som var mer komisk än tragisk, är de enda kända amerikanska offren för biologisk terrorism. Den enda gruppen som i övrigt är känd för att ha sysslat med biologiska medel är Aum Shinrikyo-sekten i Japan. I april 1990 försökte gruppen sprida köttförgiftning genom förgasare på bilmotorer; tre år senare försökte den sprida mjältbrand genom att använda ett besprutningssystem från taket på en byggnad i östra Tokyo. Ingen av dessa incidenter resulterade i några dödsoffer. Till slut så övergav gruppen sina planer på biologisk krigföring och övergick till kemiska vapen i stället. I mars 1995 släppte sekten ut sarin, som är ett neurologiskt giftämne, i Tokyos tunnelbana; det sägs att man la ner tio miljoner dollar i förberedelserna inför attacken. Resultatet var tolv dödsoffer i det som alltjämt är den allvarligaste icke-militära kemiska attacken någonsin.
Enligt en rapport om hotet från biologisk terrorism som las fram inför Strategic Forum av det Washington-baserade National Defence University, så är detta anledningen till att ”få terrorister har visat något verkligt intresse för biologisk terrorism och än färre har försökt skaffa sig biologiska medel”.
Man frågar sig då varför terroristen med en portfölj fylld med organismer som är bärare av farsot eller mjältbrand fortfarande utgör en sådan stark hotbild? Delvis på grund av att denne uttrycker så mycket av vår samtida ängslan, allt från farligheterna med att mixtra med naturen till känslan av att värderingarna i väst inte är så starka som man skulle önska. Samtidigt så ger bilden myndigheterna en demon som trumfar alla andra demoner. Jämfört med de vanliga symbolerna för hat, såsom rånaren, crack-langaren eller pedofilen, så är den ansiktslöse terroristen, som fortfarande skulle kunna vara din granne, än mer lömsk.
Liksom alla demoner så är det en symbol som har sin grund i verkligheten – man behöver bara titta på Manhattans silhuett för att inse detta. Men det är också, liksom alla demoner, en mytisk skapelse, vars syfte är att göra drakoniska och intoleranta åtgärder tilltalande – från raseringen av medborgerliga rättigheter på hemmaplan till krigföring utomlands.
Edmund Burke skrev en gång att ”ingen affekt berövar intellektet sin förmåga till handling och slutledningsförmåga så effektivt som rädsla”.
Detta har sällan varit mer sant än i dag. Innan rädslan fördriver allt förnuft, så måste vi förnuftigt och med perspektiv granska vad som egentligen hände den 11 september.
Kenan Malik , Författare. Han har bland annat skrivit Man beast and zombie. Denna text publicerades i måndags i den brittiska tidskriften New Statesman.
