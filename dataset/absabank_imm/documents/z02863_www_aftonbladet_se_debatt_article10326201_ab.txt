Polisen uppmanar nazister att paradera.
Även i år håller nazisterna parad i Salem söder om Stockholm. Salemparaden är ett tillfälle för den splittrade nazismen att enas och rekrytera nya anhängare. Men en nationalsocialistisk parad som den i Salem är mer än så.
Den är ett planlagt, offentligt attentat mot allt vad demokrati och människors lika värde heter.
Ett sådant angrepp måste alla goda krafter gå till offensiv emot. Vi har bildat föreningen Salembor mot rasism (SMR) för att tillsammans med Nätverket mot rasism göra motstånd mot nazistparaden i Salem. Vårt mål är att stoppa paraden.
Nazistiska parader är oacceptabelt i en demokrati. En demokrati där medborgarna godkänner nazistparader är ingen demokrati. Då vinner nazismen.
Inte genom att den övertygat någon om sina idéers förträfflighet men därför att rädslan och anpassligheten sprider sig i spåren av det nazistiska stöveltrampet. Till sist vågar ingen demonstrera eller säga sin åsikt. Det är nazistparadens syfte.
Men alla goda krafter går inte till motoffensiv mot nazisternas parad.
Salems kommunledning vacklar i sin politiska okunnighet och brist på erfarenhet, och polisen är direkt motståndare till oss och sabotör.
Nazisterna vill krossa Sveriges demokrati, och vi försvarar de demokratiska rättigheterna, under motstånd från demokratins officiella företrädare. Det är nedslående, men lärorikt.
När polisen upptäckte att nazisterna missat att söka tillstånd för sin parad uppstod ett problem. Om nazisterna inte ansökte om tillstånd skulle polisen inte kunna eskortera nazistparaden. Utan bli tvungna att skydda oss som vill ha demokrati och mänskliga rättigheter.
Därför tog polisen kontakt med nazisterna och uppmanade dem att ansöka. Nu lossnade det. Hitlerfolket ansökte om tillstånd. Och polisen levererade: Ja till nazistisk parad – och nej till manifestation för demokrati och människovärde.
Kommunalrådet Lennart Kalderén (m) skickar sedan ut ett brev till Salemborna där ordet nazism inte nämns men väl tid och plats för nazisternas parad samt det nazipropagandistiska motivet för marscherandet. Inte nog med det: kommunledningen hoppas att paraden ska genomföras ”på ett lugnt sätt och under ordnade former”. Vilket också är nazisternas önskan. Vår önskan är att den inte ska genomföras alls.
Polisen och Salems kommunledning vill slippa antirasistiska demonstranter.
Men de har valt fel taktik.
Marie Hedström (medlem i Salembor mot rasism).
