Moderaterna vill urholka förslag mot skatteflykt.
Ska vi vänta tills alla länder i världen är överens så blir det aldrig slut på skattefifflet. På vems sida står egentligen Gunnar Hökmark? Det skriver Miljöpartiets fyra Europaparlamentariker i en slutreplik.
Det förvånar oss inte att Gunnar Hökmark och Moderaterna protesterar mot skärpt lagstiftning mot skatteflykt. Moderaternas grupp i EU-parlamentet gör allt de kan för att urholka förslagen.
Det här är en argumenterande text med syfte att påverka. Åsikterna som uttrycks är skribentens egna.
Vi vill därför påminna om att förslaget om att införa offentlig skatterapportering för de största företagen kommer från EU-kommissionen med Hökmarks partikollega Jean-Claude Juncker i spetsen, inte från Miljöpartiet. Och att det ännu skarpare förslaget i EU-parlamentet kommer från de två socialdemokratiska ledamöterna som är föredragande för frågan. Förslaget stöds förutom av oss gröna även av vänstern och många i den liberala gruppen i EU-parlamentet.
Ett intensivt arbete av grävande journalister har avslöjat hur stora företag smiter från skatt i en omfattning som vi aldrig kunnat drömma om. Det offentliga trycket har gett oss en historisk chans att få EU, en av världens största ekonomier att täppa till kryphålen.
Det finns ett bra arbete mot skatteflykt i OECD och alla länder tjänar på att vara med där. Men folkrörelser som Oxfam med verksamhet i fattiga länder har visat att det är först när uppgifterna blir offentliga som vi kan komma åt den globala skatteflykten på allvar. I ett brev till EU skriver också facken som representerar de anställda på skattekontoren i EU-länderna att de önskar offentlig rapportering då det minskar pressen på tjänstemännen att bli en del i hemlighetsmakeriet.
Gunnar Hökmark hotar med att länder drar sig ur OECD-samarbetet om EU skärper sina regler. Det är klart att Donald Trump kan hoppa av det liksom han gjort med Parisavtalet. Men i så fall kommer USA själva att stå som förlorare. Om vi skall vänta tills alla länder i världen är överens så blir det aldrig slut på skattefifflet.
Förslaget i EU-parlamentet innebär dessutom att alla företag som vill ha verksamhet i EU måste rapportera vilken verksamhet och vilka skattetransaktioner de gör i övriga delar av världen. EU är en så stor marknad att storföretagen inte kan strunta i detta. USA:s företag lär knappast välja att sluta sälja sina varor i Europa.
Skräddarsydda kurser i ämnen som intresserar och engagerar både kropp och själ.
I Miljöpartiet väger vi noga vilka frågor som bör skötas nationellt och vilka frågor EU skall blanda sig i. Detta är en typisk fråga där EU har en viktig roll att fylla. För precis som Gunnar Hökmark skriver så är skatteflykt ett internationellt problem som måste lösas med internationellt samarbete. EU-kommissionens förslag bygger vidare på och stärker OECD-samarbetet. Vi kan bara hoppas att även Moderaterna inser det.
Vanliga medborgare betalar mycket skatt, nu är det dags att även storföretagen tar sin del av ansvaret för vår gemensamma framtid. På vems sida står egentligen Gunnar Hökmark?.
Max Andersson (MP).
Linnéa Engström (MP).
Jakop Dalunde (MP).
Bodil Valero (MP).
EU-parlamentariker för Miljöpartiet de Gröna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
