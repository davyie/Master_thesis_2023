Svenska värderingar behöver försvaras.
För att det ska finnas en gemenskap att fira på nationaldagen, behövs grundläggande spelregler som respekteras och har brett stöd. Det skriver Moderaternas Anna Kinberg Batra och Andreas Norlén.
I dag högtidlighåller vi både Sverige och det svenska samhället. Nationaldagen är en dag för sammanhållning, då vi tänker på det som förenar, inte på det som skiljer oss åt.
Det här är en argumenterande text med syfte att påverka. Åsikterna som uttrycks är skribentens egna.
Värderingar om att varje människa ska ha frihet att råda över sitt eget liv och rätt att forma det efter sina val är starka i vårt land. Sverige brukar kallas landet lagom, men i den globala värderingsundersökningen World Values Survey utmärker vi oss som det mest sekulära landet i världen efter Japan och som det land i mätningen som värderar individens frihet allra högst.
Samtidigt är Sverige och det svenska samhället inga kravlösa gemenskaper. Vi bor i ett land med många olika politiska och religiösa uppfattningar. Där människor med olika ursprung, yrken, intressen och identiteter lever tillsammans. Samhället vilar dock på en värdegrund för hur vi ska bete oss mot varandra. Det är en viktig del av det som håller oss samman. Under lång tid har vi försummat att hålla diskussionen om våra svenska värderingar levande. Vi har tagit dem för givna.
Många av de värderingar som ligger till grund för vårt samhälle och vår stat har Sverige gemensamt med andra länder. De återfinns i våra grundlagar, i Europakonventionen och i FN:s deklaration om de mänskliga rättigheterna. Men de är också djupt förankrade hos de allra flesta som bor i Sverige. Alla människors lika värde. Allas rätt till sitt liv och sin frihet. En fungerande rättsstat. En regering och en riksdag baserad på folkviljan. Rätten att ha en religion, men också att avstå. Det är några exempel.
En del andra grundläggande värderingar har kanske fått större betydelse hos oss än hos andra.
Jämställdheten mellan kvinnor och män är ett exempel. Decennier av jämställdhetskamp har gjort oss till ett av världens mest jämställda länder. Även om vi har många utmaningar kvar är Sverige ändå landet där en mycket hög andel kvinnor har en egen försörjning, landet där män med barnvagn är ett vanligt inslag i stadsbilden, landet där hälften av partiledarna är kvinnor.
Skräddarsydda kurser i ämnen som intresserar och engagerar både kropp och själ.
Individualismen är ett annat exempel. Vi kan känna stolthet över att Sverige är och ska vara ett starkt samhälle som håller ihop. Där trygghet och att vi bryr oss om varandra inte är ett hinder, utan en förutsättning, för den enskildes frihet. Tryggheten och friheten hör ihop. En majoritet av svenskarna tycker att de kan lita på de flesta människor. I alldeles för många delar av världen förlamas istället samhällen av att människor inte vet om de kan lita på polisen, myndigheterna eller sina grannar.
Ett tredje exempel är tryck- och yttrandefriheten som är djupt förankrad i Sverige. Rätten att yttra sig, men också skyldigheten att låta andra tala. Vår långtgående och detaljerade lagstiftning till skydd för tryckfriheten saknar motsvarighet i något annat land och i år firar vi att det är 250 år sedan vår första tryckfrihetsförordning antogs – världens första grundlag till skydd för det fria ordet.
När sådana svenska kärnvärden på olika sätt utmanas måste det motverkas. Både genom en livskraftig värderingsdebatt och konkret politik.
Det är mycket allvarligt att jämställdheten hotas av fundamentalistiska och traditionalistiska krafter som vuxit sig starka i utanförskapsområden och som fört med sig bland annat tvångsgifte, oskuldskontroller och kontroll av kvinnors klädsel. Att blunda för detta är att svika de människor som är utsatta. Svenska myndigheter, inklusive polisen, behöver i stället mer aktivt motarbeta ojämställdheten, beivra brott och stödja individer och organisationer som vill ha jämställdhet i alla delar av Sverige.
Även ordet heder missbrukas ibland. Ibland motiveras förtryck av unga med att det hör till hederskultur. Men det har inte med heder att göra att begränsa sina egna familjemedlemmar och ta ifrån dem rätten till deras liv och deras livsval. Det är i stället ohederligt av den som förtrycker, och det bryter mot svenska värderingar. Sverige måste gripa in till skydd för de tjejer och killar som utsätts för hedersrelaterat våld och förtryck. Vi kan aldrig acceptera att hela släkter mobiliseras för att kontrollera, förtrycka och fördöma den som vill leva sitt liv på sina egna villkor. Fler insatser krävs för att motverka hedersförtrycket – både från myndigheter och från de grupper där förtrycket förekommer.
Samtidigt har hot mot journalister och medieredaktioner från kriminella och extremister, men även från hatiska personer i allmänhet, kunnat öka i sådan utsträckning att Sverige fallit flera placeringar i Reportrar utan gränsers pressfrihetsindex. Det har blivit vanligare att hota dem som granskar och rapporterar. Skyddet för redaktioner ska vara starkt och polisen måste lagföra fler som hotar. Men bara lagar och regler räcker inte. De många vanliga medborgare som tycker sig ha rätten att försöka tysta debatt och kritik om allt från idrott till politik måste fundera över vilket samhälle de vill leva i. Det finns ett helt centralt individuellt ansvar som måste lyftas i högre utsträckning.
De här exemplen visar att det svenska samhället vilar på en stark värdegrund, men också att värderingarna utmanas från olika håll. Vi har en plan för ett starkare Sverige och ett samhälle som ska hålla ihop. För att det ska finnas en gemenskap att fira på nationaldagen, behövs grundläggande spelregler som respekteras och har brett stöd. Det gäller därför att vinna debatten om samhällets värderingar, men också att vara bestämd gentemot dem som inte tänker ändra sig utan som tvärtom försöker tvinga andra att leva efter deras idéer.
De gemensamma värderingar som gjort Sverige till ett av världens bästa länder att leva i är värda att försvara, både på nationaldagen och alla andra dagar.
**Anna Kinberg Batra (M) **.
partiledare.
**Andreas Norlén (M) **.
ordförande i riksdagens konstitutionsutskott.
Redaktör: Carina Stensson.
Biträdande redaktör: Carl-Johan Bilkenroth.
Mejl: debatt@svd.se.
Telefonnummer: 08-135149.
Twitter: @SvDDebatt.
Facebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
