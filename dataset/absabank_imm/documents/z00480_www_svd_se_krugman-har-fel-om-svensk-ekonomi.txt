Krugman har fel om svensk ekonomi.
Såvitt vi kan bedöma råder det enighet bland ekonomer både inom och utanför Sverige att den svenska ekonomin är på väg att stärkas betydligt.Johan Gernandt och Sven-Erik Österberg.
Det här är en argumenterande text med syfte att påverka. Åsikterna som uttrycks är skribentens egna.
Den amerikanske ekonomen Paul Krugman hävdade nyligen i en debattartikel i New York Times att Sverige som en följd av penningpolitiska misstag fångats i en spiral av stagnation och deflation och därmed gjort sig själv till ett nytt Japan.
Detta påstående är missvisande och felaktigt. Vi anser att detta påstående - som dessutom levererats inför en utländsk publik - är så missvisande att vi gemensamt ville bemöta Paul Krugman vilket vi också har gjort i en replik som togs in i New York Times den 29 april. I egenskap av ordförande och vice ordförande i Riksbanksfullmäktige har vi att säkerställa att direktionen utför sitt arbete väl och det granskar vi också löpande.
Det vi ser är att det finns en stor enighet om att tillväxten i Sveriges BNP, i efterdyningarna av krisen, har varit relativt stark jämfört med andra länder och områden. Under 2013 ökade BNP med 1,5 procent (och under det fjärde kvartalet med 3,1 procent).
Såvitt vi kan bedöma råder det enighet bland ekonomer både inom och utanför Sverige att den svenska ekonomin är på väg att stärkas betydligt. Antalet sysselsatta har dessutom ökat sedan 2010. Att arbetslösheten har legat kvar på samma höga nivå är främst på grund av att antalet personer i arbetskraften ökat ännu mer – under förra året omkring 60 000 personer. Men det finns dock som alltid mer att göra för att få ner arbetslösheten, och frågan ligger högt på den politiska dagordningen. Vad gäller svensk ekonomi ser vi det som positivt att trenden med ökande arbetskraft trots allt har överträffat den i andra länder.
Sammantaget är bilden knappast förenlig med Krugmans beskrivning av en stagnerande ekonomi. Inflationen är dock låg, i likhet med många andra länder just nu, och det har Riksbankens direktion stort fokus på. Till skillnad från många andra länder skjuter svenska hushåll och företag inte upp sin konsumtion. Tvärtom, trots den svaga tillväxten i euroområdet, som har bidragit negativt till svensk export, har den privata konsumtionen och kreditgivningen i Sverige utvecklats väl. Man kan till och med, även om olika löptidstraditioner gör jämförelsen svår, notera att de faktiska räntor hushållen betalar just nu är lägre i Sverige än i euroområdet och USA.
Skräddarsydda kurser i ämnen som intresserar och engagerar både kropp och själ.
Även om riskerna med en fortsatt låg inflation inte bör underskattas och faktiskt motiverade att Riksbankens direktion sänkte reporäntan i december 2013 ser vi just nu inga tecken på en japansk deflationsspiral. Svensk ekonomi är i själva verket bland de starkaste i Europa. Sverige har inte blivit Japan.
JOHAN GERNANDT.
ordförande i Riksbanksfullmäktige.
SVEN-ERIK ÖSTERBERG.
vice ordförande i Riksbanksfullmäktige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
