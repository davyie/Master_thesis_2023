Det fanns en majoritet
som man inte ville ha.
Alliansen valde att vare sig regera eller stå i ordentlig opposition. Det är det som vårt politiska system inte kunnat förutsäga!Mats Nordberg.
Det här är en argumenterande text med syfte att påverka. Åsikterna som uttrycks är skribentens egna.
M-politikern Fredrik Schulte förklarar på Brännpunkt 7/4decemberöverenskommelsen, med att "anledningen till att det överhuvudtaget uppstått en möjlighet att stoppa regeringens budget är för att Sverigedemokraterna använt ett hål i den parlamentariska ordningen" och att "systemet är inte tänkt att fungera så att man kan rösta på två budgetar samtidigt i samma beslutspunkt".
Varför inte det? Det är väl fullständigt logiskt att först presentera sin egen budget för att visa vad man egentligen vill, men sedan, om sonderingar visar att denna inte kommer att röstas igenom, rösta för det alternativ man tror är minst dåligt för Sverige, eller ger bäst möjligheter till inflytande.
Allianspartierna har just beslutat sig för att arbeta fram enskilda partibudgetar, men hoppas väl senare kunna rösta fram en gemensam?.
I verkligheten stoppades regeringens budget av ett enda och enkelt skäl: Det fanns inte en majoritet i riksdagen som ville ha den! Alliansen ville det inte och den invandrings- respektive försvarspolitik som nuvarande regering tog över efter förre statsministerns regering, var ingenting som Sverigedemokraterna kunde stödja. Sverigedemokraterna fällde således budgeten, i förhoppningen om att få förändring till stånd. Alliansen valde att inte förhandla med Sverigedemokraterna.
Sådana förhandlingar hade kostat eftergifter i dagens invandrings- och försvarspolitik, visst, men inte så mycket mer. På köpet hade man å andra sidan fått ett tryck utifrån att genomföra nödvändiga förändringar i politiken.
Sverigedemokraterna försökte fälla den politik, där Migrationsverket sedan förra sommaren begärt mångdubbelt större ökningar av sina anslag än försvaret, trots åratals vanskötsel av det senare i en tid av ökade internationella spänningar. Migrationsverkets ökade kostnader är mycket mindre än de kostnader kommunerna åsamkas av invandringen: Statistiken visar att 16 år efter kommunplacering (längre tidsserie saknas), har Sverige lyckats ordna arbete åt 63 procent av flyktingarna, vilket innebär att absoluta merparten av de övriga 37 procenten inte torde  komma i arbete, utan tvingas leva på kommunalt bistånd tills de går i ofinansierad pension efter kanske 30 år.
Situationen försämras nu rimligen ytterligare, vartefter invandringsvolymen ökar. Arbetsmarknadsminister Ylva Johansson har kanske inte läst den där statistiken, hon hävdade nyligen att nytillkomna flyktingar ska vara i arbete på två år. Innan den utopin kan börja genomföras, vill jag påpeka att i storleksordningen 800 000 i arbetsför ålder redan står utanför arbetsmarknaden i det här landet. Många av dem är barn till arbetslösa invandrare och har gått i skolklasser där andelen som inte nått godkända betyg är mycket hög. Ska vi inte fokusera på dem först? Kan vi få dem i arbete inom två år?.
**Statsministern säger **att någonting har gått sönder i det här landet. Han har rätt. Vi fyller på med mer folk i farstun hela tiden, men kan inte släppa in dem i vardagsrummet i samma takt. Detta är ohållbart. Alla krafter behövs, i regering eller i opposition, för att hitta lösningar - det är bråttom.
Alliansen valde att vare sig regera eller stå i ordentlig opposition. Det är det som vårt politiska system inte kunnat förutsäga! Vi får vänta till nästa val på väljarnas slutgiltiga dom över det beslutet, om allianspartierna nu tycker att de och vi har råd med det.
MATS NORDBERG.
tidigare alliansväljare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
