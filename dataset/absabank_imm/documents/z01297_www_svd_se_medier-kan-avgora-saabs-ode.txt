Medier kan avgöra Saabs öde.
KRISEN I SAAB Verkliga rekonstruktörer i Saabkrisen är sannolikt bolagets lobbyister och den formelle företagsrekonstruktören blir en liten bricka i ett stort spel. Det skriver Mikael Kubu som starkt ifrågasätter varför Saab valt en formell företagsrekonstruktion.
Försöket att rekonstruera Saab är den i särklass största rekonstruktionen i Sverige sedan lagen om företagsrekonstruktion infördes 1996 och berör många tusen anställda. Hela processen går inför öppen ridå i medierna. Alla svenskar känner vid det här laget till vilken situation Saab befinner sig i. Konsumenter och näringsidkare som går i bilköpartankar vill nog gärna se att Saab lyckosamt kommer ur rekonstruktionen innan de beställer en bil från Saab.
Det här är en argumenterande text med syfte att påverka. Åsikterna som uttrycks är skribentens egna.
Lagen om företagsrekonstruktion är en lagstiftning som numera fungerar bra och lagen utgör ett mycket viktigt verktyg för att kunna rekonstruera företag.
En formell rekonstruktion är dock inte alltid ett självklart val för ett bolag som har problem. Den stora nackdelen är den offentlighet som den för med sig. Offentligheten innebär att såväl kunder som leverantörer blir oroliga för bolagets framtid och därför intar en avvaktande inställning till bolaget.
På grund av offentligheten finns också en påtaglig risk att den verksamhet som tidigare gått dåligt går ännu sämre under rekonstruktionen. Det är därför ofta viktigt att processen sker tämligen snabbt för att lyckas.
Om bolaget ifråga har omfattande skulder kan dock fördelen av ackordsvinsterna överväga nackdelarna av offentligheten. För det fall omfattande och kostsamma nedskärningar skall göras kan även detta oftast göras mer kostnadseffektivt inom ramen för en formell rekonstruktion.
Man ställer sig därför frågan varför Saab, som säljer dyra, komplicerade produkter där frågor som service, garanti och andrahandsvärde på produkterna är viktiga, beslutat att inleda en formell rekonstruktion inför öppen ridå.
Skräddarsydda kurser i ämnen som intresserar och engagerar både kropp och själ.
Om GM valt att omedelbart ta sin hand från Saab hade ansökan om företagsrekonstruktion varit ett naturligt beslut för att Saab helt enkelt skulle klara av att betala löner och undvika att någon fordringsägare ansökte om att bolaget försattes i konkurs.
Nu visar det sig att GM inte alls helt tagit sin hand från Saab utan istället köpt Saabs underleverantörers fordringar mot bolaget. Underleverantörerna får således full betalning för sina fordringar på Saab. Några bankskulder av betydelse synes Saab inte ha.
Vad har då Saab egentligen för andra skulder? Jo, bolaget har gigantiska skulder till sin ägare GM. Dessa skulder har nu ytterligare ökat genom att GM övertagit underleverantörernas fordringar på Saab. Att träffa ett ackord på skulderna till GM är knappast någon vinst i praktiken eftersom GM äger Saab.
Leverantörer vars fordringar inte tas över av GM kommer naturligtvis att ifrågasätta ett ackordsförslag. Är inte deras leveranser lika viktiga för att Saab skall kunna producera bilar som komponenttillverkarnas? Likabehandlingsprincipen av fordringsägarna är en grundläggande princip vid företagsrekonstruktioner och har rubbats genom att GM övertagit vissa fordringar (om så nu blir fallet) men inte andra.
Något juridiskt fel föreligger dock inte i förevarande fall men moraliskt är det tveksamt. En ackordsvinst på kvarvarande leverantörsskulder kan knappast vara skälet till en offentlig rekonstruktion. Vad finns det då för anledningar att inleda en offentlig rekonstruktion?.
Kan det ha varit möjligheterna att utnyttja den statliga lönegarantin?.
Knappast, den omfattar bara drygt två månadslöner och är en mindre besparing för GM.
Planerar Saab att göra kostsamma massuppsägningar?.
Nej, inte det heller enligt vad som nämndes på presskonferensen.
Vad finns det då för syften? Är det en politisk rekonstruktion? Saab säger själva att en förutsättning för rekonstruktionen är att statliga lånegarantier lämnas om flera miljarder. Denna diskussion har med all säkerhet förts med politikerna redan innan denna rekonstruktion inleddes.
Genom offentligheten flyttas fokus från ägaren GM till staten. Om rekonstruktionen misslyckas kommer det sannolikt göras gällande att det var svenska statens fel att Saab, som är ett av våra svenskaste och starkaste varumärken, försattes i konkurs och många tusen människor förlorade jobbet.
Oppositionen vädrar morgonluft och har allierat sig med GM i Saabs kamp efter statliga medel. Saabs överlevnad på kort sikt kan mycket väl hänga på opinionen och mediers vinkling av problematiken.
Verkliga rekonstruktörer i Saab är kanske, lite tillspetsat, dess lobbyister. Slaget om Saab kommer nog tyvärr att avgöras i media och en rekonstruktör har obefintliga möjligheter att påverka utfallet, och blir en liten bricka i ett stort spel.
Mikael Kubu.
vd för Ackordscentralen Stockholm.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
