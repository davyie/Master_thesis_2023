C: Sluta hota att röka ut privata vårdgivare.
Efter tre år av passivitet har äntligen vänsterregeringen insett att den svenska vården har stora problem. Nu, med mindre än ett år kvar till valet, ska det satsas för att lösa utmaningarna i sjukvården, skriver Anders W Jonsson (C) i en replik.
Sedan några år tillbaka går utvecklingen i svensk sjukvård åt fel håll. Den rödgröna regeringen började med att avskaffa Alliansens kömiljard och hota med att stänga viktiga delar av svensk sjukvård som drivs i privat regi. Resultatet blev att köerna ökade snabbt.
Det här är en argumenterande text med syfte att påverka. Åsikterna som uttrycks är skribentens egna.
Krisen i svensk sjukvård tilltar för varje dag. Sex av tio svenskar saknar fast läkarkontakt i primärvården. Det fattas mer än 1000 läkare. 1400 stafettläkare snurrar runt. Regeringens svar på detta har varit att ta fram förslag om att sänka kraven på hur snabbt patienter får träffa läkare och att utreda hur man kan få bort alla de privata vårdcentraler som 40 procent av den svenska befolkningen valt.
Strandhäll borde i stället göra tvärtom. Sluta hota att röka ut de privata vårdgivarna med olika former av vinstbegränsningar. Entreprenörerna behövs i dag mer än någonsin tidigare. Stärk vårdgarantin. Återinför kömiljarden som sätter press på landstingen.
Ett annat område med stora problem är barn- och ungdomspsykiatrin. Allt fler barn och unga uppger att de mår dåligt, men tillgången till stöd brister. Sedan 2014 har köerna vuxit och i dag är det bara ett landsting som klarar målet om att den som söker vård få komma på sitt första besök inom 30 dagar. Läget är akut. Centerpartiet vill därför satsa 300 miljoner kronor per år till de landsting och regioner som säkerställer att barn och unga får vård i tid.
I stället för att lösa vårdens verkliga problem har regeringen ägnat mandatperioden åt populistisk plakatpolitik. Man har försökt ta bort patientens rätt att välja vårdcentral. Förslaget röstades ner. Därefter la man fram förslag om att förbjuda försäljning av universitetssjukhus, trots att ingen har planer på att sälja universitetssjukhus. Förslaget röstades ner. Regeringen har också försökt försvåra för de arbetsgivare och privatpersoner som väljer att skaffa privata sjukförsäkringar. Även detta röstades ner i riksdagen.
Det saknas inte utmaningar för svensk sjukvård, men regeringen har inte ansträngt sig för att ta fram förslag på lösningar. I stället för att ta Alliansens utsträckta hand om breda uppgörelser för att lösa vårdens utmaningar, har Strandhäll valt att kroka arm med Vänsterpartiet och kasta grus i sjukvårdsmaskineriet genom att försöka stänga ner alla de privata vårdgivare som så väl behövs.
Skräddarsydda kurser i ämnen som intresserar och engagerar både kropp och själ.
Annika Strandhäll säger att hennes uppdrag är att skapa förutsättningar för att ge bästa möjliga vård, ändå visar hennes och resten av regeringens agerande på raka motsatsen.
Anders W Jonsson (C).
barnläkare och sjukvårdspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
