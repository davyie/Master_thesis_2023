Problemet är hatet mot Israel, Lövin.
SLUTREPLIK. I tisdags påpekade jag på s debattsida att stora delar av de svenska biståndsmedlen till palestinska områden vidgar klyftan i den djupa arabisk-israeliska konflikten, och alls inte bidrar till fred och försoning.
har nu publicerat en replik från Sveriges biståndsminister Isabella Lövin (MP). Att hon alls replikerar, ska hon ha beröm för.
Såväl utrikesministern som biståndsministern har nämligen fram tills nu ignorerat den omfattande nationella och internationella kritiken mot svenskt och europeiskt bistånd.
Tyvärr förblir frågorna obesvarade. Hur kommer det sig att Sverige som enda land valde att inte frysa eller upphöra att förmedla bistånd via IHL(Human Rights and International Humanitarian Law Secretariat) i takt med avslöjanden om mottagarna? Norge, Danmark, Nederländerna och Schweiz valde alla att reagera efter avslöjanden om att IHL förmedlat stöd till judehat och terrorglorifiering, och avbröt eller ställde in stöd i förtid.
Vilken insikt anser sig biståndsministern besitta om detta som grannländerna saknar? Om detta väljer Lövin att tiga.
Inte heller vill Lövin adressera det faktum att den Palestinska myndigheten med EU-stöd ger pengar till terrordömda och deras familjer.
Ej heller att det nyligen framkommit att ett nytt skolmaterial för palestinska barn, helt finansierat av EU, inte bara innehåller antisemitism, utan rena uppmaningar till militant jihad och att ”avlägsna Israel” från kartan.
Att det är en svår situation såväl på Västbanken som i Gazaremsan, som Lövin ägnar större delen av sin korta replik åt att understryka, är jag den första att skriva under på. Men hur situationen skulle förbättras av hatindoktrinering av skolbarn eller finansiering av organisationer med anknytning till internationellt terrorstämplade PFLP har Lövin inga svar på.
Det största hindret mot fred och frihet i regionen är uppviglingen till våld, stödet till terrorismen, den djupa antisemitismen och hatet mot Israel. Sverige måste ha en biståndspolitik som präglas av den insikten.
Lars Adaktusson, Europaparlamentariker (KD).
Häng med i debatten och kommentera artikeln – gilla  Debatt på Facebook.
Artikeln är en slutreplik. Läs hela debatten här.
