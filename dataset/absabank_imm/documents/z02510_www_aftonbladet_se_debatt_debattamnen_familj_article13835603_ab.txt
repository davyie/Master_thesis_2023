Relationer värda mer än karriären.
Unga mammor vill vara hemma med sina barn. En ny undersökning visar att nästan hälften av 10 000 tillfrågade mammor skulle vilja vara hemmafru om de fick möjlighet, enligt familjeliv.se.
Proffstyckare och sociala ingenjörer förfasas. De har gått på glamouriseringen av hemmafrun, anser genusforskaren Catrin Lundström. Mammornas svar avfärdas med att de inte förstår sitt eget bästa.
Och visst får valet att vara hemma med sina barn konsekvenser, för ekonomin och för karriären. Precis som valet att enbart satsa på karriär och arbetsliv också får konsekvenser. För barnen och för familjen – för det som vi värderar allra högst i våra liv. Jag är övertygad om att dagens mycket medvetna unga kvinnor är fullt medvetna om konsekvenserna.
Även om undersökningar av denna sort inte ska tas som allmängiltiga sanningar, så visar den ändå att det finns en utbredd längtan efter mer tid för familj och barn. Karriär och hög lön är inte det enda som unga människor värderar. Många föräldrar känner en frustration och oro över att inte hinna med livet – sin familj och sina barn.
Det finns inte minst i den yngre generationen en protest mot en alltför materialistisk livsstil. Det finns en familjerörelse som vill kunna hoppa av ekorrhjulet och välja ett annat liv. Som värderar tiden för relationer högre än pengar. Som är fullt medvetna om att hemmafrulivet i Sverige innebär något helt annat än den glamouriserade Hollywoods idyllen och – kanske just därför – eftersträvar det.
Vi kan idag se vad långvarig vardagsstress leder till i form av psykisk ohälsa hos både barn och föräldrar. Det är något som ökat trendmässigt under flera år. Är det då så konstigt att alltfler tycker att det är ett pris som är för högt att betala?.
Kristdemokraterna vill se ett samhälle där makten över vardagen flyttas till köksborden. Där familjerna ges möjligheter att välja den barnomsorg som passar dem bäst i deras situation. Där det ges utrymme för både mammor och pappor att slå av på takten när barnen är små. Där det går att välja bort några pinnar på karriärsstegen för att bygga kojor, läsa sagor och prata med barnen om livets stora frågor.
Det är inte långsiktigt hållbart med ett samhälle där vi inte kan ge tid för våra barn. Istället för att omyndigförklara och se ner på de mammor som fullt medvetna gör det valet bör vi fråga oss hur vi kan göra valet mer tillgängligt också för papporna. För barn behöver båda sina föräldrar och bristerna i jämställdhet uppstår inte enbart i de val kvinnor gör.
Vi kristdemokrater arbetar nu för att utveckla vår familjepolitik så att vi kan möta föräldrarnas egna önskemål. Det är inte politikens uppgift att styra familjernas inre liv och prioriteringar. Familjepolitiken ska utformas rättvist så att den ökar svängutrymmet, möter familjernas ddbehov och respekterar deras egna val. Även om utfallet inte faller proffstyckarna på läppen.
Emma Henriksson, familjepolitisk talesperson för Kristdemokraterna.
