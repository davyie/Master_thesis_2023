Asyl kan bara ges för de som är i Sverige.
Det är först när en asylsökande på egen hand tar sig till Sverige som Migrationsverket är fria att pröva varje människas ansökan om att få skydd.Anders Danielsson.
Det här är en argumenterande text med syfte att påverka. Åsikterna som uttrycks är skribentens egna.
Mellan oktober 2013 och juni 2014 genomförde Migrationsverket i samverkan med andra myndigheter en internationell operation där sammanlagt 64 personer överfördes till Sverige, varav 21 tolkar och två andra lokalanställda med skyddsbehov. De övriga var deras makar och barn.
Migrationsverket har haft två uppgifter i denna operation. Dels att bistå försvarsmakten med kunskap om hur skyddsreglerna är utformade i svensk och internationell rätt. Dels att ge skydd i enlighet med det svenska kvotflyktingprogrammet och överföra personer som befunnit sig i tredje land. Ärendena har presenterats av svensk ambassad och Migrationsverket har givit skydd till samtliga afghanska tolkar som presenterats för oss. För att kunna genomföra detta på ett lagenligt sätt har Migrationsverket haft ett samarbete med IOM och haft personal på plats i tre olika länder.
Försvarsmakten och Migrationsverket har inte öppet i medierna kunnat besvara alla frågor kring operationen med hänsyn till personernas säkerhet och utrikessekretessen. Skulle JO välja att ta upp anmälan för utredning kommer vi givetvis att öppet redovisa samtliga omständigheter i en sådan utredning.
Det finns även andra personer som uppger att de har arbetat som tolkar åt försvarsmakten under perioden 2002-2014 och som uppger att de har skyddsbehov (Brännpunkt 7/4). Så länge människor befinner sig i sitt hemland finns det ingen laglig möjlighet att ge asyl. Detta följer av FN:s flyktingkonvention, det europeiska skyddsgrundsdirektivet och den svenska utlänningslagen. Sverige och övriga EU-länder avslår regelmässigt asylansökningar som skickas in utanför Europa eftersom det saknas grund för att ge asyl så länge du inte befinner dig i det prövande landet. Detta är väl känt och det är därför det förs en debatt kring fler legala vägar in för asylsökande. Även om en människa lyckas lämna sitt hemland och ta sig till ett tredje land krävs det att personens skyddsbehov presenteras till Migrationsverket av FN:s Flyktingkommissariat UNHCR eller i undantagsfall en svensk ambassad.
Migrationsverket har alltså inte fri dragningsrätt på människor med skyddsbehov runt omkring i världen. Det är först när en asylsökande på egen hand tar sig till Sverige som Migrationsverket är fria att pröva varje människas ansökan om att få skydd. Samtliga tolkar med skyddsbehov har beviljats uppehållstillstånd när de har sökt asyl i Sverige, detta gäller även andra länders tolkar.
Skräddarsydda kurser i ämnen som intresserar och engagerar både kropp och själ.
En förvaltningsdomstol menar dock att Sverige har ett ansvar för människors säkerhet i Balq-provinsen i Afghanistan även efter att svenska styrkor har lämnat landet på grund av att Sverige haft extraterritoriell kontroll över provinsen. Detta är en ny ståndpunkt i svensk rätt som det råder delade meningar om och därför debatteras flitigt. Domstolen kunde dock inte ge uppehållstillstånd eftersom det som sagt inte finns någon grund för att ge skydd i dessa fall i den svenska lagstiftningen och återförvisade istället ärendena till Migrationsverket för att utreda om uppehållstillstånd kan beviljas på grund av anknytning till Sverige. Förvaltningsrätten i Malmö är inte en prejudikatsinstans men givetvis följer Migrationsverket domstolens beslut och handlägger just nu dessa ärenden på det vis som domstolen anvisat.
ANDERS DANIELSSON.
generaldirektör Migrationsverket.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
