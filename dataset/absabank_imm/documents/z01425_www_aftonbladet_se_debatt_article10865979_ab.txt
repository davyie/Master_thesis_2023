Använd Ludmilas kunskap.
Vi som jobbar inom idrotten måste kunna vända andra kinden till och förlåta. Vi ska inte rättfärdiga det som är orätt och fel, men ingen ska straffas mer än vad som behövs. Det idrottsliga straffet som Ludmila har fått tillsammans med det gatlopp hon fick löpa under lång tid är mer än tillräckligt straff. Hon har även bett hela svenska folket om ursäkt.
Nu måste Ludmila få en möjlighet att gå vidare, på samma sätt som alla andra idrottare som gjort fel och tagit sitt straff.
Det som är gjort går inte att göra ogjort, men nu borde Ludmilas erfarenheter få komma den svenska idrotten till nytta. Ludmila kan säkerligen ge råd och dåd så att andra idrottsungdomar inte gör om samma misstag som hon.
DN-galan är en mycket trevlig idrottslig friidrottstävling och jag hoppas att den så kan förbli i ytterligare minst 40 år, men det skulle inte sitta fel om vi i framtiden kan få en ledning för DN-galan som vågar visa lite pondus.
Att i dagens kommunikationsvärld inte ens våga ringa och tala om vilken ställning man tar är inte direkt hedrande.
Två gånger illa nog.
Om Stina Lundbergs synpunkter angående Ludmila Engquist vill jag som gammal idrottsman säga: MINST 2 avslöjade dopningsmissbruk är tillräckligt för att bli betraktad som idrottslig STORFUSKARE, och hamna i kylan.
