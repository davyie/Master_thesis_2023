Sluta bluffa Kinberg Batra - börja bry dig.
Moderaterna har ett flexibelt förhållande till utanförskapet; i opposition beklagas det men i regeringsställning utökas det.
Inför valet 2006 talade moderaterna om att bryta utanförskapet, men de åtta åren av moderatledd regering kan snarare ses som en manual till hur ett land kan dras isär och få ökade klyftor. Antalet arbetslösa ökade med 22 procent, fler blev beroende av försörjningsstöd och 80 000 människor utförsäkrades.
Stora sociala problem möttes med en enda lösning: skattesänkningar på 140 miljarder som prioriterades före nödvändiga investeringar i jobb, skola och välfärd. Resultatet: ökade klyftor, en urholkad välfärd och ett budgetunderskott på 68 miljarder kronor.
Under åren vid makten började Moderaterna tala allt tystare om Sveriges sociala problem. Men nu – åter i opposition – varnar Anna Kinberg Batra för att Sverige är på väg mot en miljon människor i utanförskap. Det är magstarkt. Inte minst eftersom Moderaterna glider på sanningen.
Moderaterna hävdar nämligen att nyanlända som studerar på SFI, praktiserar på svenska arbetsplatser, eller kompletterar sin yrkesutbildning för att kunna ta ett nytt arbete, befinner sig i utanförskap.
De räknar också in dem som råkar vara hemma med influensa eller befinner sig mellan jobb i några dagar.
Moderaternas sätt att använda siffror – inte minst deras sätt att dubbelräkna – har fått kritik från bland annat Riksrevisionen. Men oavsett Moderaternas räkneövningar så kvarstår faktum: Sverige har allt för många människor som är fattiga, som går arbetslösa och saknar hopp om framtiden.
Regeringen har därför påbörjat ett nytt samhällsbygge, där vi byter de borgerligas skattesänkningar mot samhällsinvesteringar på upp emot 60 miljarder per år. Investeringar som forskning och erfarenhet visar bekämpar just sociala klyftor: utbildning till arbete, fler lärare i skolorna, mer personal i välfärden och snabbare etablering för nyanlända. Redan nu börjar vi också se ljuspunkter i svensk ekonomi: arbetslösheten minskar och är den lägsta på sju år – sedan vi tillträdde har nästan 100 000 fler människor ett jobb att gå till och samtidigt har vi minskat budgetunderskottet.
Men det är just dessa satsningar Moderaterna går emot. Istället vill man gå tillbaka till den politik som ökade klyftorna. Efter att ha genomfört ett första, andra, tredje, fjärde och femte jobbskatteavdrag har Moderaterna nu suttit och funderat i över ett år, och stoltserar med sin nya politik: ett sjätte jobbskatteavdrag.
Sammanlagt föreslår de borgerliga partierna skattesänkningar på 64 miljarder, med högst oklara uppgifter om var i välfärden man vill skära ned för att finansiera dem. Den enda skillnaden från tidigare är att de nu också vill sänka folks löner.
Min uppmaning till Moderaterna är därför i all enkelhet: Sluta bluffa med siffrorna kring de sociala klyftorna, de är skrämmande stora nog som de är. Och vill ni verkligen bekämpa dem i handling – inte bara i högtravande ord – så är det dags att förstå att vi behöver utveckla den svenska modellen med arbete, stark välfärd och rättvisa löner; inte avveckla den, genom nya nedskärningar, sämre välfärd och löner som inte går att leva på.
Sverige behöver ett samhällsbygge med investeringar i stället för skattesänkningar. Det parti som inte inser det kommer aldrig kunna minska de sociala klyftorna och aldrig bidra till ett Sverige som håller ihop.
Annika Strandhäll, socialförsäkringsminister (S).
Läs moderaternas replik: Vi bluffar inte - se problemet, Strandhäll.
Läs Annika Strandhälls slutreplik: Regeringen blundar inte för utamningar.
Häng med i debatten – följ  Debatt på Facebook.
