EU-toppmötet handlar bara om symbolpolitik.
Trots att Europa står inför många allvarliga problem, så bjuder Stefan Löfven in till ett möte som handlar om frågor som måste lösas nationellt. Det är inte ledarskap, skriver Karin Enström (M) i en slutreplik.
EU- och handelsminister Ann Linde skjuter med sin replik bredvid målet. Vi skulle välkomna att regeringen visade ledarskap i EU. Problemet är att Göteborgsmötet är allt annat än ledarskap.
Det här är en argumenterande text med syfte att påverka. Åsikterna som uttrycks är skribentens egna.
Som konstaterades på nyhetsplats i SvD, den stora frågan bland mötesdeltagarna kommer antagligen att vara: "Vad gör vi här?".
När Europa står inför problem som måste ha genuint gemensamma lösningar (inre marknaden, kampen mot terrorism och organiserad brottslighet, säkerhetsfrågorna, klimatet, etc.) så bjuder Stefan Löfven in till ett möte där man ska byta erfarenheter i frågor som måste lösas nationellt.
Han gör det i vetskapen att Sverige därmed öppnar upp för risken att det blir gemensamma regleringar som vi – allra minst han själv – inte vill ha. Det är inte ledarskap. Det är symbolpolitik och ett obegripligt risktagande.
Situationen för romer i Rumänien kommer inte att förbättras i Göteborg. Spanska pappor kommer inte att ta ut mer föräldraledighet för att politiker i Bryssel eller Sverige säger det. Inte heller skapas nya jobb för att det beslutas om det på ett EU-toppmöte. Den svenska regeringen har varit tydlig med att man inte vill ha lagstiftning på EU-nivå på det sociala området. Det är en i grunden viktig inställning. Men runtom i Europa fortsätter Socialdemokraternas systerpartier att driva på för just detta. Exempelvis finns det de i den socialdemokratiska gruppen i Europaparlamentet som åker till Göteborg i akt och mening för att driva på för den typ av lagstiftning som regeringen inte vill ha.
I bästa fall är EU-toppmötet som Stefan Löfven står värd för tandlöst. Viljan att centralisera kommer att stoppas av EU-fördragets begränsningar. Men i värsta fall riskerar det att bli en ursäkt, eller from förhoppning, för de länder som idag har stora sociala utmaningar att sitta tillbaka och tro att ansvaret att göra jobbet är någon annans. Oavsett är det inte en stark eller önskvärd Europapolitik.
Skräddarsydda kurser i ämnen som intresserar och engagerar både kropp och själ.
Karin Enström (M).
utrikespolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
