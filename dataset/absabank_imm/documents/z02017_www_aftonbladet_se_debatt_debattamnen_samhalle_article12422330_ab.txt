Nej till fettskatt – för hälsans skull.
I Danmark planeras nu en punktbeskattning av mättat fett. Detta baseras på myten om att mättat fett är farligt för hjärtats hälsa. Den myten grundades av forskaren Ancel Keys, i USA, på femtitalet. Den har sedan spridit sig och erövrat alla jordens länder. Myten innebär att man farlighetsstämplar mättat animaliskt fett samt de vegetabiliska mättade fetterna, som kokosfettet.
”Näringsexperterna” påstår att det finns tusentals forskningsstudier som bevisar att mättat fett är farligt att äta, men skärskådar man dessa studier så finner man att ingen av dem håller måttet som bevis. Om detta kan man läsa i docent Uffe Ravnskovs böcker.
Det är egentligen mycket egendomligt att denna myt totalt har kunnat besegra förnuftet över hela jorden. Vi har ju nämligen under människans hela historia ätit animaliskt fett utan restriktioner, ända tills de senaste fyrtio åren. I tropikerna har de under historien ätit kokosfett utan restriktioner. Hjärtinfarkt var ända till i början av 1900-talet en ovanlig sjukdoms- och dödsorsak.
Hjärtinfarkterna blev i själva verket vanligare i samma takt som margarinerna ersatte smöret som hushållsfett. Detta intressanta tidsmässiga samband bevisar förstås inte att det är margarinerna som orsakar hjärtinfarkt, men det pekar ju definitivt inte på att det är smöret som är farligt för hjärtat. Det konstgjorda margarinet, som till exempel Becel, Milda och Lätta, har aldrig behövt visa, i jämförande studier, att det är ofarligt att äta. Alla ”experter” har bara förutsatt att det är nyttigt.
De fleromättade matoljorna har inte heller bevisat sin nyttighet, eller ofarlighet, i jämförelse med smör och annat animaliskt fett. De billiga matoljorna, som majsolja, solrosolja, sojaolja et cetera, innehåller mest bara fettsyran omega-6. Omega-6 är i hög dos inflammationsframkallande. Detta gör att dessa oljor är onyttiga för oss att äta. Fet fisk och fiskolja innehåller omega-3, en fleromättad fettsyra som är nyttig för oss, och i vår vanliga kost är det stor risk att vi får för lite av den. Den är nämligen inflammationsdämpande, och minskar därför många av våra folksjukdomar, som hjärtinfarkt och allergier etc. Vi behöver emellertid bara några få gram per dag av denna omega-3-olja. Resten av vårt fettbehov täcks utmärkt av naturligt animaliskt fett.
Fetter är tillsammans med proteiner ett oundgängligt byggmedel för alla celler, hormoner, antikroppar med mera. Vi kan själva tillverka fett ifrån kolhydrater, men det är svårt att tillverka allt det fett som vi behöver. Därför är det bäst för kroppens hälsa att tillföra en lämplig mängd av fett med födan.
Fett är också den allra mest utmärkta energiformen, eftersom det inte höjer blodsockret och insulinet. Högt blodsocker och insulin är nämligen sjukdomsframkallande på många sätt. Särskilt diabetessjuka blir sjukare om de äter hög andel i födan av blodsockerhöjande kolhydrater.
En kost bestående av lite kolhydrater och i stället mera av naturligt fett, LCHF (LowCarbHighFat), är den bästa för vår hälsa att äta, och motsvarar den kost som människorna åt innan de började att odla kolhydratmat, för cirka 10 000 år sedan. Eftersom LCHF motsvarar den ursprungliga kosten, måste den primära hypotesen vara att den är den optimala kosten. Allt annat måste bevisas.
Bevare oss för en skatt på det naturliga mättade fettet!.
I min blogg och i mina böcker har jag skrivit mera om allt detta.
Annika Dahlqvist Leg läkare, specialist i allmänmedicin.
