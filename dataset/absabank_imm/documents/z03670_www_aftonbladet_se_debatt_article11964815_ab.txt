Ta bra hand om våra soldater.
När jag läser pressens skildring av den svenska enhetens upplevelser och beteende i Afghanistan känner jag igen reaktioner som gör mig bekymrad. Utmattningen efter uppdrag, undertryckandet av tillbakablickar – helt enkelt för att orka vidare – och isolering på det egna rummet som ett sårat djur är typiska överlevnadsstrategier. Så har människan sedan urminnes tider hanterat en smärtsam verklighet. Priset betalar man efteråt. Det gäller även eliten av svensk ungdom. Jag har själv som yrkesman deltagit i deras urval och utbildning.
Det är tre faktorer som enligt stressforskning är väsentliga för uppkomsten av posttraumatisk stress. Sådan var mycket vanlig hos amerikanerna i Vietnam och numera även i Irak.
Ett är svårighetsgraden i kraven. De mål som satts upp för utvecklingen i Afghanistan är utomordentligt höga i förhållande till situationen. Ingen har lyckats tidigare och rakt inte med de metoder som använts gång på gång utan resultat i tusentals år, nämligen väpnad insats.
Nästa komponent är graden av kontroll över den egna uppgiften och situationen. Denna är ringa; man kan inte i förväg räkna ut var och när man angrips eller vem som är vän eller fiende utan drabbas blint.
Det är en extremt påfrestande situation, som nöter på psyket och efter lång tid kan resultera i livshotande kroppsliga sjukdomar ofta på hjärta och kärl.
Somliga plikttrogna soldater med höga ideal kan med yttersta ansträngning skjuta detta åt sidan men får i regel betala priset somatiskt och mentalt när de kommer hem. Många år efteråt kommer traumatiska flashbacks, återkommande mardrömmar eller oförmåga att slappna av. Till slut kan enda utvägen ur detta bli självmord eller droger.
Det som möjligen kan kompensera någon av dessa komponenter är stöd. Det kan vara från kamrater och/eller överordnade. Problemet är att dessa i regel sitter i samma båt och mår lika dåligt. Det är då inte lätt att stödja andra.
Jag saknar en fördjupad diskussion om dessa konsekvenser bland våra politiska beslutsfattare. Om svensk trupp ska tjänstgöra under dessa förhållanden måste omhändertagande och professionell uppföljning efter hemkomsten förbättras. Man kan också på svåra tjänstgöringsplatser ha en kvalificerad stödgrupp i stabsfunktion och som även bedriver fältforskning.
Kom inte och säg efteråt att ni ingenting visste. Sätt er in i frågan medan tid är.
Karl-Yngve Åkerström, pensionär och f d militärpsykolog.
