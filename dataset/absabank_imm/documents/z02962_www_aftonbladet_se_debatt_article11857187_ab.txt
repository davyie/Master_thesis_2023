Har moderaterna någon skattemoral alls?
Hur står det egentligen till med skattemoralen bland moderaterna? Under den senaste veckan har debattens stormvågor gått höga. Många har pekat på det paradoxala i att en regering som gjort kampen mot fusket i socialförsäkringarna till ett paradnummer tycks ha så svårt att hålla rent i de egna leden när det gäller skattefusket.
Det intressanta är att den dubbelmoral man här tycker sig framtona – vi jagar bidragsfuskare med blåslampa men fuskar själva med skatten – tycks återspeglas även bland de moderata partisympatisörerna.
I den stora värderingsundersökningen ”World Values Survey” har man frågat människor om hur de ser på olika moraliskt klandervärda beteeenden. Bland annat har man frågat om hur man ser på fusk med sociala förmåner och hur man ser på skattefusk. Svar har angetts på en 10-gradig skala, från ”aldrig acceptabelt” till ”alltid acceptabelt”.
I tabellen ser vi hur stor andel av de olika partisympatisörerna som svarat ”aldrig acceptabelt”. Det intressanta är att medan socialdemokrater, vänsterpartister och kristdemokrater ser ungefär lika allvarligt på fusk med sociala förmåner som på skattefusk ser man bland de borgerliga sympatisörerna mindre allvarligt på skattefusk än på bidragsfusk. Störst är skillnaden bland de moderata sympatisörerna.
Här är det 54% som svarar att det aldrig är acceptabelt att fuska med sociala förmåner medan det bara är 40% som svarar likadant när det gäller skattefusk.
Man kan därför säga att när ledande moderater ondgör sig över bidragsfusket samtidigt som man själv fuskar med skatten så återspeglar detta faktiskt åsikterna bland de egna sympatisörerna. Åtminstone i detta avseende är man således en god representant för de egna väljarna.
Stefan Svallfors.
professor i sociologi vid.
Umeå universitet.
