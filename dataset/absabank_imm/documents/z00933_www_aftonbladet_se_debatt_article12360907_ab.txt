Så här fixar ni turnén!.
I går presenterade Centerpartiet att Linda Bengtzing åker på sommarturné med Maud Olofsson för att locka väljare med allsång och schlagerhits. Musik kombinerat med politik har en lång historia och Bengtzing är inte den enda som agerat dragplåster åt ett politiskt parti. Miss Li, Mange Schmidt, Moneybrother, The Knife och Robyn har också visat var de har sitt politiska hjärta. Som hjälp på traven har vi satt ihop fem råd till Linda Bengtzing och Maud Olofsson.
Bottna i det ni gör.
Trovärdigheten är det viktigaste en politiker har, och därför gäller det att hitta trovärdiga och engagerade samarbeten. Mange Schmidt har varit med och skrivit en kampanjlåt till Moderaterna. Med tidigare låttexter som ”måste man jobba, jag vill bara softa, kan inte nån annan pröjsa mina räkningar” är kanske inte Mange Schmidt den första man tänker på för att lyfta fram Moderaternas fokus på ”arbetslinjen”. Engagemang lyser igenom. Om ni tror på det ni gör och säger så kommer även andra att göra det.
Rätt låt vid rätt tillfälle.
Tänk igenom målgruppen. Vilka vill ni attrahera? Använd alltid samma grundbudskap men variera det beroende på vem det är som lyssnar. Det blir enklare att ta till sig budskapet för lyssnaren och risken för att trampa någon på tårna minskar. Linda Bengtzings ”Jag ljuger så bra” fungerar inte lika bra i politiken som på Svensktoppen.
Se upp med ironi.
Ironi fungerar sällan i politiken och kan lätt ge en känsla av att man står utanför. Jan Björklund visade nyligen upp sin Spotify-lista med sin favoritmusik. Schlagerlåten ”I Love Europe” med Christer Sjögren var en av dem. Vi är fortfarande förvirrade. Är han ironisk eller inte? Vi vet inte vad vi helst hoppas på...
Gör det med stil.
Både musik och politik handlar om att förmedla en känsla. Håll er till ert budskap och sväva inte ut för mycket. Mikael Wiehe har nyligen gett sig ut på sommarturné – ”Spank a Banker Tour”. På affischen sitter Wiehe på en stol och piskar en bankman som ligger över hans knä med neddragna byxor. Inte lika stilfullt som tydligt.
Framgångssagan.
Media älskar framgångssagan. Våga utnyttja att ni båda är framgångsrika i era yrken och försök hitta synergieffekter. Går det ovanligt bra för er turné blir det också något för media att skriva om. När Benny Andersson gav en miljon kronor till Feministiskt Initiativ en vecka innan valet till Europaparlamentet fick det stor uppmärksamhet. Och FI fick sina högsta röstsiffror någonsin.
Huruvida det kommer att vara ett lyckokast för Maud och Linda att åka på turné tillsammans och sjunga allsång återstår att se, men vi väntar med spänning.
Maria Hazard och Janna Sundewall.
Pr-konsulter på Westander.
FAKTA.
