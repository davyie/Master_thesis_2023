Riskera inte ekumeniken med liberal biskop.
Valet av biskop i Stockholms stift engagerar många även utanför Svenska kyrkan. Kyrkornas ekumeniska relationer blir allt mer viktiga.
Det här är en argumenterande text med syfte att påverka. Åsikterna som uttrycks är skribentens egna.
Den som väljs till biskop i Stockholms stift har en avgörande betydelse för hur relationerna kommer att utvecklas till katolska och ortodoxa kristna, med mer än ett hundra frikyrkligt präglade invandrarkyrkor som numera finns i Storstockholm.
Med en liberal teolog som biskop riskeras en sådan ekumenik.
En biskop som är mer bibelkritisk än bibeltroende, mer öppen för kulturella experiment kring fantasibilder om Jesus, typ "Ecce Homo" etcetera, än präglad av respekt inför kristendomens centralgestalt, kommer att öka distansen till den övriga kristenheten.
Ekumenik innebär tolerans och öppenhet för teologisk mångfald, men gränsen går kring den typ av hädelse som numera accepteras som kultur. Det här är helt avgörande frågor för de ekumeniska relationerna till invandrarkyrkorna i Storstockholm.
Kyrkopolitiskt kommer visserligen allt att fungera som hitintills. Relationen till staten med ekonomiska frågor och sådant som tillhör religionsfriheten kommer att fortsätta som ekumenik på administrativ nivå.
Skräddarsydda kurser i ämnen som intresserar och engagerar både kropp och själ.
Men det gemensamma gudstjänstfirandet kommer att vara närmast otänkbart.
När domprost emeritus Hakon Långström ledde den allkristna gudstjänsten i Kungsträdgården den 3 maj 2008, då fungerade ekumeniken med tusentals araber, afrikaner, asiater och latinamerikaner, katolska och ortodoxa kyrkomedlemmar och fristående karismatiska grupper med alla mer kända svenska frikyrkosamfund som var representerade.
Något sådant skulle inte vara möjligt att upprepa med en liberalteolog i Svenska kyrkans ledning i vår tid. Ekumenik fordrar trovärdighet och pålitlighet kring trons bekännelse.
Därför finns det starka skäl att i provvalet för ny biskop i Stockholms Stift i morgon ge utrymme för att domprost emeritus Hakon Långström eller någon med liknande förankring i klassisk kristen tro, blir Stockholms stifts näste biskop.
Jag är inte medlem i Svenska kyrkan. När jag för många år sedan gav mitt aktiva stöd till flera unga kvinnor och män som sökte sig till prästutbildningen i Svenska kyrkan, då uppmanades de att begära utträde från sin frikyrka.
Ingen skulle stå som medlem i två olika församlingar. Vi respekterade detta med ömsesidig förståelse.
Trots detta finns i vår tid en andlig närhet och en djup vilja att stödja en sund utveckling för Svenska kyrkan, som är så djupt förankrad i vår historia.
STANLEY SJÖBERG.
frikyrkopastor.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
