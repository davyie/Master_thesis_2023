Sverige får ett nytt postmonopol.
Det svenska postmonopolet återuppstår. Det blir effekten av den färska så kallade momsdomen från EU-domstolen rörande posttjänster. På sikt innebär det lägre momsintäkter till svenska staten, högre fraktpriser för såväl konsumenter som företag i Sverige och förlorade jobb – om inget görs. För det finns olika alternativ för att rädda den paketmarknad som i dag är konkurrensutsatt och väl fungerande i Sverige. Det skriver Kristin Hedlund, chefsjurist på DB Schenker.
1993 avreglerades den svenska postmarknaden och i dag har vi en väl fungerande post- och paketmarknad där marknadsaktörerna konkurrerar på lika villkor.
Det här är en argumenterande text med syfte att påverka. Åsikterna som uttrycks är skribentens egna.
Den 21 april meddelade EU-domstolen en dom (momsdomen, mål C-114/14) som innebär att Sverige måste upphöra med att ta ut moms på posttjänster. Men detta gäller enbart den eller de aktörer på marknaden som har ålagts att tillhandahålla så kallade samhällsomfattande posttjänster.
I Sverige finns bara en sådan aktör: Postnord AB (tidigare Posten AB). Domen innebär alltså att Postnord som enda aktör undantas från momsplikt på posttjänster, det vill säga på bland annat adresserade försändelser som väger högst 20 kg. Det betyder att Postnord kan sänka priset på dessa tjänster med 20 procent från en dag till en annan.
De företag som konkurrerar med Postnord om brev- och paketleveranser i Sverige har ingen möjlighet att sänka priset på samma sätt vilket gör att Postnords konkurrenter marginaliseras och att Postnord sakta men säkert återfår sin ställning som monopolist på den svenska marknaden.
1993 avreglerades den svenska postmarknaden och i dag har vi en väl fungerande post- och paketmarknad där marknadsaktörerna konkurrerar på lika villkor.
I dagsläget finns, förutom Postnord, flera aktörer som levererar paket via utlämningsställen (ombud) där till exempel den som handlat via nätet kan hämta sitt paket. Ombuden har ofta avtal med såväl Postnord som övriga paketleverantörer.
När momsdomen får fullt genomslag kommer alla brev och paket upp till 20 kg att kunna skickas utan moms till en kostnad som är upp till 20 procent lägre än i dag om leverantören är Posten AB. Detta kommer att innebära stor skillnad för konsumenter och andra kunder som saknar avdragsrätt för moms.
De paketleverantörer som fortsatt måste ta ut moms på sina tjänster pressas då ut från paketmarknaden och Postnord lämnas kvar som ensam aktör. För vem är beredd att betala 25 procent extra till en av Postnords konkurrenter om tjänsterna är snarlika? En sjunkande volym och minskad omsättning för Postnords konkurrenter kommer att följas av nedskärningar och förlorade arbetstillfällen.
Frågan är om denna omedelbara prissänkning är något att glädjas åt i det långa loppet?Erfarenheten av vad som händer med priset i en monopolmarknad är entydig. Prissänkningen med 20 procent gynnar kunderna till en början, men kommer snart att förvandlas till prishöjningar till följd av bristande konkurrens. Också företagskunder med avdragsrätt för moms blir på sikt förlorare då även de kommer att vara hänvisade till en enda paketleverantör, Postnord, och tvingas betala ett högre pris än i dag.
Att handla via nätet är en allt större del av svenskarnas köpmönster – och det är ett segment som fortsätter att växa. Att lägga hela den marknaden i knäet på ett monopol, utan konkurrens, kan inte vara den optimala lösningen för framtiden.
Men det behöver inte bli på det här sättet. Momsdomen hindrar inte andra nationella politiska beslut som säkerställer en rättvis konkurrens och valfrihet för kunderna även i framtiden. Det här är några alternativ som nu bör övervägas:.
• Sverige kan besluta att ta bort moms på brev och paket oavsett vem som är leverantör.
• Sverige kan besluta att befria Postnord från sitt uppdrag att utföra samhällsomfattande posttjänster och sätta sin tilltro till att den fria konkurrensen ändå tillgodoser marknadens behov.
• Tillsynsmyndigheten, Post- och Telestyrelsen, kan utse fler aktörer som får utföra hela eller delar av de samhällsomfattande posttjänsterna, och därmed få samma momsfrihet som Postnord.
• Definitionerna i Postlagen kan ändras så att samhällsomfattande posttjänster ges en snävare definition, till exempel att endast omfatta brev 0-20 gram. För paket upp till 20 kg skulle då gälla momsplikt för samtliga aktörer.
Under den process som lett fram till domen har marknadsaktörer, politiker och myndigheter tillsammans kämpat hårt för att få behålla nuvarande momslagstiftning avseende posttjänster. Det kan framstå som om den allvarliga snedvridning av konkurrensen som följer av domen innebär fördelar i form av lägre priser. Men på längre sikt är det svårt att se några fördelar med att återinföra ett monopol på paketmarknaden. Tvärtom är det ytterst konsumenterna som kommer att få betala i form av högre priser och sämre service.Därför bör alla berörda aktörer i detta nya läge samarbeta för att få till stånd långsiktiga och hållbara nationella politiska beslut för att undvika att postmonopolet återuppstår i Sverige.
Kristin Hedlund.
chefsjurist Schenker North & East AB.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
