Vi kommer att presentera en fullständig budget i god tid innan valet.
Återigen försöker Li Jansson, idag på Almega men tidigare på arbetsmarknadsdepartementet och på Moderaternas riksdagskansli, angripa Sverigedemokraternas beräkningar på invandringens kostnader. Jag välkomnar debatten. Det finns dock ett antal sakfel i Lis artikel.
För det första ska en vårbudget inte betraktas som en helhetsbudget för kommande budgetperiod. Vårbudgeten har mer karaktär av inriktningsbudget. Det är först i höstbudgetdokumentet som partierna förväntas presentera en fullständig budget.
I Sverigedemokraternas senaste höstbudget avsattes ett helt kapitel till att beskriva just de berörda besparingsområdena, vilket står att läsa i budgeten som finns tillgänglig på partiets hemsida. I år är det dock valår och därför kommer vi att presentera vår finansiering i anslutning till valmanifestet, i god tid före valet. Detta är alltså inget konstigt eller ovanligt.
Li Jansson vill göra gällande att partiets antagande om att utrikes födda har en generell överrepresentation kring nyttjande av olika välfärdstjänster inte har någon grund i forskningen. Det har enbart grund i forskningen. Det dokument vi offentliggjort i sammanhanget är en diger lunta sammanställd av utredningstjänsten, rikligt källbelagd med uppgifter från olika myndigheter. Det anmärkningsvärda är ju dock att Li Jansson väljer att helt bortse från denna kostnad.
Dessutom påstår Li Jansson att vi inte räknar in de bidrag i form av skatter som sysselsatta utlandsfödda bidrar med, trots att vi i beräkningarna varit exceptionellt tydliga med att vi gör just detta. Nyanlända utomeuropeiska invandrare har dock en mycket låg sysselsättning, bara knappt 38 %.
Vidare hävdar Li Jansson att vår budget saknar jobbskapande reformer. Detta kommer alltså veckor efter att vi presenterat en gigantisk reform för småföretagen i form av helt avskaffad allmän löneavgift för företag med upp till nio anställda. Detta är också något som Sveriges största företagarorganisation efterfrågar och menar skulle skapa flertalet nya jobb.
Oscar Sjöstedt (SD).
Ekonomisk-politisk talesperson.
