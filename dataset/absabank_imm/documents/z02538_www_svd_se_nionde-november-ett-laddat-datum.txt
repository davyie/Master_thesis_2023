Nionde november ett laddat datum.
Ikväll tänder vi ljus för att minnas Kristallnatten, bron i Mostar och Berlinmurens fall. Vi behöver fler traditioner under vinterhalvåret som fungerar som en motvikt till främlingsfientligheten, skriver sex liberala företrädare.
Den 9 november är ett laddat datum i Europas historia. Den 9 november 1989 segrade friheten i Europa. Berlinmurens fall banade vägen för demokratin, friheten att röra sig över gränserna och ett enat Europa. I dag är det även 71 år sedan Kristallnatten i Tyskland. Det är 16 år sedan bron i Mostar bombades till ruiner under kriget i Bosnien.
Det här är en argumenterande text med syfte att påverka. Åsikterna som uttrycks är skribentens egna.
I kväll minns vi dessa händelser genom att tända marschaller i Stockholm och Göteborg. Förhoppningen är att detta blir en återkommande ljusmanifestation för ett fritt och öppet Europa och mot främlingshat.
Vi behöver fler traditioner under vinterhalvåret som fungerar som en motvikt till främlingsfientligheten. Under sommarhalvåret är den svenska nationalismen ljus och välkomnande. Under vinterhalvåret används den svenska flaggan alltför ofta för att demonstrera främlingsfientlighet och intolerans. Sverigedemokraternas debattartikel om "hotet från muslimerna" för ett några veckor sedan illustrerade detta med önskvärd tydlighet.
Den 9 november 1938.
Natten mellan den 9 och 10 november 1938 inträffade Kristallnatten i Tyskland, ofta betraktad som startskottet till förintelsen. 400 judar mördades av nazisterna. 30 000 arresterades och fördes till koncentrationsläger, minst 267 synagogor brändes och skyltfönstren i 7500 affärer krossades. Det är glassplitter från dessa skyltfönster som har gett händelsen sitt namn.
Hans berättar för Forum för levande historia om kristallnatten:.
Skräddarsydda kurser i ämnen som intresserar och engagerar både kropp och själ.
"Mycket riktigt så kom medlemmar av SS och ringde på dörren. Min mamma var skyndsam att öppna. Ändå så slog dom in glasdörren...Utanför porten väntade ett hav av judiska människor, som kom från andra håll, där vi skulle ansluta oss, för att senare marschera med dom till synagogan...den hade dom satt eld på... Alla män togs till så kallade KZ, koncentrationsläger. Dom tog även min morfar.".
Ikväll tänder vi marschaller för att minnas förintelsen och för att protestera mot våld och antisemitism.
Den 9 november 1989.
Från 1949 till 1961 flydde 3 miljoner människor över gränsen från Öst- till Västberlin. Berlinmuren byggdes 1961 av kommunistregimen i DDR för att stoppa denna flykt. Muren kom därmed att symbolisera det kommunistiska förtrycket i Östeuropa. Med Berlinmuren som bakgrund avslutade John F. Kennedy sitt berömda tal 1963 med följande ord:.
"Alla fria människor, var de än må leva, är medborgare i Berlin och således, som en fri människa, känner jag stolthet för orden ’Ich bin ein Berliner!".
På kvällen den 9 november 1989 begav sig tiotusentals östtyskar mot Berlinmuren efter att kommunistpartiets politbyrå tidigare på dagen hade beslutat att tillåta resor över till väst. De villkor som politbyråns beslut innehöll glömdes bort i tumultet. Gränsvakterna började sent på kvällen att släppa människor över gränsen. Därmed fullbordades kommunismens fall, en process som inleddes med bildandet av den fria fackföreningen Solidaritet i Polen 1980. Ikväll tänder vi marschaller för att minnas kommunismens brott mot mänskligheten och för att fira visionen om ett helt och fritt Europa.
Den 9 november 1993.
Under mitten av 1500-talet beordrade sultanen Süleyman den store byggandet av en bro över floden Neretva i nuvarande Mostar, Bosnien. Bron stod klar 1566. Den 9 november 1993, under kriget i det före detta Jugoslavien, besköts och förstördes bron i Mostar, en symboliskt laddad händelse då bron förband den kroatiska (kristna) och bosniska (muslimska) delen av staden. Sommaren 2004 återinvigdes bron. Ikväll tänder vi marschaller för att protestera mot att politiska partier underblåser hat mot muslimer i vårt land och för fred och försoning i Europa.
Vi minns muren, bron, natten. Vi tänder marschaller för den frihet, mångfald och humanism som är Europas historia och framtid. Tänd en marschall du också om du vill bidra till att starta en ny tradition som motvikt till främlingsfientlighet och rasism.
PER ALTENBERG.
Folkpartiets EU-nätverk.
MARTIN ANDREASSON.
HBT-liberalerna.
ADAM CWEJMAN.
Liberala ungdomsförbundet.
PÄR GUSTAFSSON.
Liberala studenter.
BIRGITTA OHLSSON.
utrikespolitisk talesman Folkpartiet.
ANNA STEELE KARLSTRÖM.
Liberal mångfald.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
