Handels vilseleder om ungdomslöner.
REPLIK Lars-Anders Häggström från Handelsanställdas förbund vilseleder s läsare i en debattartikel om ungas villkor på arbetsmarknaden.
Enligt Häggström har unga redan lägre löner och sämre villkor på arbetsmarknaden än äldre. Slutsatsen är därför att vi inte ska göra något åt den stela arbetsrätten och de höga ingångslönerna. I verkligheten är det snarare så att ungdomar inte får jobba lika mycket som äldre. Mer än var fjärde person under 25 år stod utanför arbetsmarknaden i oktober enligt SCB.
Häggström hävdar att 18- och 20-åringar inom handeln i genomsnitt tjänar så lite som 7 600 och 10 100 i månaden. Vad han inte talar klarspråk om är att detta beror på att unga ofta är timanställda och jobbar deltid. Självfallet är det mycket bra att jobba extra när man pluggar på gymnasiet eller läser på högskolan. Det stora problemet är ju att många unga vill, men inte får, komma in på arbetsmarknaden på riktigt.
Tittar vi på heltidslönerna så träder en helt annan bild fram. Minimilönen för en 18-åring i detaljhandelsavtalet är 16 630 kronor i månaden.
Faktum är att svenska ingångslöner är bland de högsta i världen. Enligt Per Skedinger som har jämfört olika länder i Globaliseringsrådet uppgår de lägsta tillåtna löner i Sverige till mellan 61 och 71 procent av medianlönerna. I länder som lyckas bättre i kampen mot ungdomsarbetslösheten som Nederländerna och Kanada är minimilönerna endast 45 procent av medianlönerna.
När det skiljer så lite som i Sverige mellan den som har gedigna meriter och den som kommer direkt från utbildningen är det inte konstigt att arbetsgivaren oftast väljer den som kan visa upp erfarenhet av att passa tider och hugga i. I Centerpartiet vill vi därför införa en ny sorts avstampsjobb som gör det möjligt för dem som nyligen avslutat en utbildning att jobba för minst två tredjedelar av lönen under ett år. Det sänker tröskeln för unga att överhuvudtaget att komma in på arbetsmarknaden, få erfarenhet och bli anställningsbara.
För någon inom detaljhandeln skulle det innebära en bruttolön på 11 087 kronor i månaden. Det ger en nettoinkomst på över 9 000 i månaden. På så vis ökar ungdomars möjlighet betydligt att få in en fot på arbetsmarkanden och skaffa sig de erfarenheter som arbetsgivarna sätter så stort värde på.
Enligt en färsk opinionsundersökning kan 9 av 10 unga acceptera en lägre lön för att få jobb. Man vill hellre ha ett jobb och en lön - än ingen lön alls. Vad har Handels att säga till dem? Ska de hålla tillgodo med ineffektiv ”arbetsmarknadspolitik” och långsam ”generationsväxling”?.
Inom den ekonomiska forskningen är uppfattningen ganska entydig. Ungas möjligheter att ta sig in på arbetsmarknaden beror på tre saker: flexibiliteten i arbetsrätten, nivån på ingångslönerna och kopplingen mellan utbildning och arbetsliv. I Centerpartiet har vi konkreta förslag på samtliga dessa områden.
Annie Johansson, ungdomspolitisk talesperson (C).
