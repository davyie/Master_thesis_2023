Socialdemokraterna: Konflikten berör alla.
vi socialdemokrater för att de stora löneskillnaderna mellan Sverige och de nya medlemsländerna riskerade att leda till lönedumpning och försämrade arbetsvillkor för löntagarna. Därför ville vi införa övergångsregler för att garantera att även arbetskraft från de nya EU-länderna skulle ges löner och arbetsvillkor enligt svenska avtal.
Vår oro avfärdades som ogrundad. Borgerliga politiker antydde till och med att det var utlänningsfientlighet som låg bakom förslaget. Inget annat parti stödde övergångsreglerna i riksdagen.
I dag har vi facit. Konflikten som pågår mellan Byggnads och ett lettiskt företag som bygger en skola i Vaxholm, handlar om om svenska kollektivavtal ska gälla för alla som arbetar i Sverige, eller om företag ska kunna kringgå reglerna genom att anlita utländsk arbetskraft.
Tvisten kan så småningom hamna i EU-domstolen. Om den går på företagets linje och förklarar att det inte är skyldigt att följa svenskt kollektivavtal, innebär det dödsstöten för den svenska modellen på arbetsmarknaden. I den stund som det uppfattas som att EU-medlemskapet hotar löner och rimliga villkor för svenska löntagare, kommer stödet för medlemskapet att upphöra hos breda grupper. Som en följd kommer kraven på att Sverige lämnar EU att växa.
Konflikten berör alla löntagare i Sverige, såväl lärare, vårdpersonal, journalister, metallarbetare och alla andra vars löner, arbetstider och villkor regleras i kollektivavtal. Förlorar Byggnads konflikten leder det obönhörligen till sänkta löner och ökade arbetstider.
Den arbetsfred och relativt låga konfliktnivå som rått i Sverige ända sedan 1960-talet kan då bli ett minne blott. Vi kan komma att få se demonstrationer och strejker av en storlek som vi inte har upplevt på decennier. Om löner dumpas genom konkurrens från utländsk arbetskraft kommer främlingsfientliga krafter självklart också att vädra morgonluft.
Det är inget trevligt scenario. Men istället för att förstå allvaret i situationen, har borgerliga politiker försökt överträffa varandra i aningslösa uttalanden mot att Byggnads strider för löntagarnas rättigheter:.
Fredrik Reinfeldt säger att byggnadsarbetarna har för hög lön, Lars Leijonborg tycker att det är bra för skattebetalarna att företaget inte betalar avtalsenliga löner och Maud Olofsson påstår att företaget följer reglerna eftersom man har kollektivavtal, trots att hon vet att det är ett lettiskt avtal och inte ett svenskt.
Förmodligen inser inte de borgerliga företrädare vilka krafter de göder med sina uttalanden. Om de inte vill se ökad främlingsfientlighet och starka krav på att Sverige lämnar EU, borde de besinna sig.
Claes-Göran Brandin (s riksdagsledamot Göteborg), Hans Hoff (s riksdagsledamot Halland).
