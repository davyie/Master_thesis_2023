Bonusar ska inte överstiga lönen.
Relationen mellan bankchefers bonus och fasta lön ska aldrig överstiga 100 procent, föreslår EU-parlamentets ekonomiutskott. Om Anders Borg menar allvar i bonusfrågan bör regeringen ställa sig bakom förslaget, skriver EU-parlamentarikerna Göran Färm och Olle Ludvigsson (S).
Självinsikten i branschen är fortfarande begränsad.Göran Färm och Olle Ludvigsson.
Det här är en argumenterande text med syfte att påverka. Åsikterna som uttrycks är skribentens egna.
Frågan om bonusarna i den europeiska finanssektorn har varit en seg följetong under krisåren. Arbetet med att skapa en mer hälsosam bonuskultur har hela tiden varit hackigt. Motståndet från branschen har varit hårt. Inte minst har det gått trögt i Sverige. Därför behöver frågan återigen sättas i fokus. Dels måste de EU-regler som antogs år 2010 förstärkas ytterligare ett snäpp. Dels måste implementeringen av existerande regler drivas igenom på allvar.
Vad det i grunden handlar om är att stabilisera finanssektorn. Den vidlyftiga bonuskulturen under 00-talet drev upp risknivåerna i bankerna och var därför en tung faktor bakom finanskrisen. Vi behöver nu en gång för alla säkerställa att den dynamiken inte uppstår igen. Att döma av den nonchalanta attityd som flera svenska och europeiska bankchefer har till ersättningssystemen är självinsikten i branschen fortfarande begränsad. Därför finns det inget annat alternativ än att gå vidare med de politiska åtgärderna.
För det första behöver själva regelverket skärpas. Huvudproblemet i nuläget är att det ännu inte finns någon gräns för hur stora bonusarna får vara i förhållande till fast ersättning. I förra regleringsomgången ställdes krav på att bonusarna måste göras transparenta, styras mer av långsiktiga prestationer och betalas ut över längre tid. Något tak för den rörliga delen av ersättningen sattes dock inte.
En färsk rapport från Europeiska Bankmyndigheten (EBA) visar att ett sådant tak behövs. Medianvärdet bland EU-länderna för förhållandet mellan bonus och fast lön är 122 procent för toppchefer och 139 procent för personer i andra viktiga riskfunktioner.
Av de inkomster som de centrala beslutsfattarna drar in utgörs alltså långt mer än hälften av bonus. Dessa siffror är för höga.
Skräddarsydda kurser i ämnen som intresserar och engagerar både kropp och själ.
Problemet är inte att banktopparna tjänar mycket pengar. De generella ersättningsnivåerna har ingen direkt inverkan på riskbilden. Problemet är i stället att stora rörliga inslag i ersättningen ger starka incitament att öka risktagandet.
Eftersom totalinkomsten med en stor bonusdel tydligt kopplas till bankens resultat blir det lockande för den enskilde att kortsiktigt förbättra vinsterna genom att ta högre risk. Under åren före finanskraschen var detta mönster utbrett.
I många banker tog topparna orimliga risker för att generera snabba vinster och därigenom höja bonusarna. Med en mindre bonusdel blir de drivkrafterna svagare. Den enskilde har då inget tungt egenintresse i att driva en högriskstrategi.
Därför är det positivt att EU-parlamentets ekonomiutskott – som en del i översynen av bankernas kapitaltäckning – nu av allt att döma tar initiativ till att stärka bonusreglerna på denna punkt.
Det verkar finnas ett brett stöd i utskottet för ett tak som innebär att ingen viktig beslutsfattare i banksektorn ska kunna få en bonus som är högre än den fasta ersättningen. Relationen mellan bonus och fast lön ska aldrig överstiga 100 procent.
Gränsen är i högsta laget, men ändå rimlig som en kompromiss. Den skulle sätta stopp för de mest riskdrivande bonusexcesserna. För att den ska kunna bli EU-lag krävs ett ok från rådet. Anders Borg och övriga finansministrar måste visa att de menar allvar i bonusfrågan genom att ställa sig bakom utskottets initiativ.
För det andra behöver implementeringen stramas upp. EBA-rapporten visar på brister i tillämpningen av existerande regelverk. Det har varit mycket svårt att få bankerna att rätta sig efter spelreglerna. EBA pekar inte ut några syndabockar, men Sverige hör sannolikt till de länder där problemen är störst.
För ett år sedan konstaterade Finansinspektionen att mer än hälften av de svenska bankerna inte levde upp till reglerna. På vissa håll fanns ett sunt risktänkande och en genuin vilja att göra hemläxan. På andra håll fanns dock bara ett osunt ointresse och en stark vilja att komma undan. I höstas gick det så långt att Finansinspektionen tvingades bötfälla Nordea – med staten som delägare – för regelbrott. Genomförandeprocessen går alltså inte alls så smidigt som den borde. Även i detta avseende måste Borg – och övriga finansministrar med problem – visa att de menar allvar. Bestående brister i implementeringen skulle urholka den stabilitet som reglerna syftar till att skapa. Bonusfrågan måste upp på bordet igen. Arbetet med att skapa en sund bonuskultur har kommit en bit på vägen, men är definitivt inte klart.
GÖRAN FÄRM (S).
OLLE LUDVIGSSON (S).
Europaparlamentariker.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
