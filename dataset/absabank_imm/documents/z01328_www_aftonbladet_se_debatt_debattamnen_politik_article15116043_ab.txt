Regeringen får inte skänka bort folkets egendom.
I måndags blev det klart att Svensk Bilprovning ska säljas till företaget Opus Group, som har ett delägarskap i ett välkänt skatteparadis, Cypern. Bolaget köper med pengar lånade av Bilprovningen själva. Staten betalar alltså för att bli av med svenska folkets egendom – till ett bolag som själva inte betalar skatt i Sverige. Villkoren för affären är hemligstämplade och finansmarknadsminister Peter Norman vägrar uttala sig i frågan. Han låter hälsa att han är nöjd.
Beslutet om avregleringen av Bilprovningen togs redan 2009, men intresset för att etablera nya anläggningar har varit mycket svagt. Av många har det betecknats som ett fiasko. Men det har inte hindrat regeringen från att envetet fortsätta köra på för en utförsäljning. Det har inte byggt inte på konsekvensanalyser eller bristfällig kvalitet i verksamheten, utan på dogmatiska teorier om att gemensam egendom och statliga styrmedel skulle vara farligt. När vd:n för Opus Group i en intervju får frågan varför prislappen är så låg, när intäkterna är relativt stabila, svarar han: ”Vi är nöjda med priset och vi är övertygade om att detta kommer bli en bra affär för Opus Group.”.
Sverige har legat i framkant inom fordonsbesiktning sedan början av 60-talet och Bilprovningen har ett högt anseende internationellt. Den ägnar sig åt viktig myndighetsutövning som berör i princip alla i Sverige – både fordonsägare och andra trafikanter. Den avgör vilka som får och inte får åka på våra vägar. Likvärdighet och professionalitet i bedömningen är helt central. Nu riskerar inte bara det att gå förlorat utan fordonsägarna kan även vänta in höjda avgifter för sin besiktning. Opus Group har dessutom redan aviserat att ”man får stänga någon station också om man inte får lönsamhet i den”. Men för regeringen tycks ingenting vara för viktigt för att kunna styckas upp och säljas ut.
Det är svårt att se vad som styr den här affären förutom ideologi. I vardagslivet möter jag inga väljare som kräver att bilbesiktningen ska säljas ut. Samtidigt som finansminister Anders Borg åker land och rike runt för att prata om hur illa han tycker om skattesmitande bolag är hans regering inte främmande för att göra affärer med samma bolag på anmärkningsvärt generösa villkor. Det är inte trovärdigt.
Tvångsprivatiseringar av välfungerande verksamheter kommer nu på löpande band. För de flesta fladdrar det förbi i nyhetsrapporteringen, men i slutändan innebär det att vi har allt mindre tillgångar i landet.
Regeringen ska förvalta statens egendom på bästa sätt, och enligt lagen om statsbudget ha god hushållning och ekonomisk effektivitet. I det här fallet ser det ut som att man i princip har skänkt bort en del av Bilprovningen till ett bolag som inte ens kommer att betala hela sin skatt i Sverige. Regeringen kan inte göra sig av med gemensam egendom till vilket pris som helst. Därför KU-anmälde jag igår Bilprovningsaffären. Frågan om information och öppenhet kring försäljning av statligt ägda bolag är i grunden en demokratifråga eftersom det handlar om företag som hela svenska folket äger gemensamt. Regeringen kan inte få fortsätta skänka bort folkets egendomar på detta sätt.
Siv Holma.
Riksdagsledamot (V).
Ledamot i Trafikutskottet.
