EU:s regler ökar flyktingsmuggling.
Den europeiska makteliten är bekymrad över sin oförmåga att stoppa den ökande flyktingsmugglingen. Men någon realistisk lösning på problemet har ledarna som vanligt inte, utan brittiska och spanska ledare vill i stället öppna för möjligheten att dra in biståndet för länder som inte med alla medel försöker hindra att människor flyr in i Europa. Om förslaget går igenom kommer det otvivelaktigt att leda till att ännu fler människor fryser ihjäl i containrar eller drunknar i Medelhavet.
Att lämna sitt hem och stora delar av sitt liv bakom sig är inte lätt. Men för de människor som drabbas av inbördeskrig, förtryck och tortyr finns helt enkelt inga alternativ.
Sådan är situationen för de allra flesta flyktingar som i dag försöker ta sig in i ett EU-land för att söka asyl, vilket också är plågsamt uppenbart för personer som kommer i kontakt med asylsökande.
Hindren för att överhuvudtaget kunna söka asyl inom de nuvarande medlemsstaterna är dock mycket stora. Det beror på att EU:s ledare numera väljer att betrakta asylsökande som ett ovälkommet hot och inte som individer i behov av skydd. Utan hänsyn till mänskliga rättigheter gör man gemensam sak för att stänga ute flyktingar och därmed hindra dem från att åtnjuta sin rätt till asyl.
En grundbult i detta projekt är det Schengensamarbete som Sverige anslöt sig till för drygt ett år sedan. Schengen har inneburit att EU:s yttre gränser har stärkts, regelrätta murar uppförts och halvmilitära styrkor patrullerar vissa gränsområden för att stoppa människor på flykt. Man har också utökat visum-tvånget och genom detta gjort det närmast omöjligt för exempelvis politiska flyktingar från en mängd länder att ta sig in i EU på lagligt vis. Dessutom har man även fastställt ett ”transportöransvar” som går ut på att transportbolag som för med sig en flykting utan giltiga papper in i EU kan straffas med dryga böter.
Man kan dock konstatera att ”flykting-strömmarna” till ”Fästning Europa” inte påverkas särskilt mycket av EU:s allt hårdare repression mot asylsökande. Den som flyr undan katastrofala förhållanden saknar, som tidigare påpekats, reella valmöjligheter.
Det akuta behovet av en fristad överskuggar allt annat. När möjligheterna försvinner att lagligt och säkert ta sig till ett land där man kan söka asyl och när man på förhand stämplats som ”illegal invandrare”, vänder man sig i desperation till människosmugglare som en sista utväg. Man utsätter sig för otroliga risker och inte sällan blir utgången fruktansvärt tragisk då flyktingar under resor drunknar, fryser ihjäl, dör av vätskebrist eller utnyttjas sexuellt.
Ytterst ansvarigt för flyktingsmugglingen och dess tragiska konsekvenser är alltså utan tvekan EU:s styrande skikt. Således är det lika ologiskt som vidrigt att Storbritanniens premiärminister Blair och Spaniens premiärminister Aznar nu säger sig vilja sätta stopp för flykting-smugglingsindustrin med hjälp av ännu hårdare lagar och regler.
Genom hot om indraget bistånd vill man framtvinga strängare återgärder från grannländer för att flyktingar inte ska kunna passera in i EU. På detta sätt utplånar man givetvis aldrig flyktingsmugglingen men däremot gör man den mer riskfylld för dem som tvingas låta sig smugglas.
Inom den svenska asylrättsrörelsen samarbetar i dag både kyrkor, partier, frivilligorganisationer och invandrarföreningar för att försvara flyktingars rättigheter.
Men i dagsläget känns situationen ändå hopplös. Omänskliga avvisningsbeslut är vardag (6-åriga, synskadade Nadina, som utvisas till undermålig sjukvård i Bosnien, är ett aktuellt exempel) och rapporter om förlista gummibåtar med flyktingar kommer in hela tiden.
Om och om igen hänvisar ansvariga till EU-fördrag och regler. Till restriktiva flyktingpolitiska EU-direktiv som statsminister Göran Persson, migrationsminister Jan O Karlsson och övriga regeringsmedlemmar förbehållslöst accepterat och anpassat sig till.
Den svenska regeringen bidrar genom sin undfallenhet till att förstöra ett ändlöst antal människoliv och göda flyktingsmugglingsindustrin. Dess tal om ”human flyktingpolitik” kommer att klinga falskt ända tills vårt land återvinner värdighet genom att utgöra en tydlig motkraft i europeisk flyktingdebatt.
Sverige måste i EU försvara en syn på flyktingpolitik som alltid sätter mänskliga rättigheter i centrum, inte bara i ord, som i dag, utan också i handling. Detta är särskilt viktigt i en tid då högerextrema krafter blir allt starkare.
Erik Helgeson (Flyktingaktivist Nätverket Ingen människa är illegal).
