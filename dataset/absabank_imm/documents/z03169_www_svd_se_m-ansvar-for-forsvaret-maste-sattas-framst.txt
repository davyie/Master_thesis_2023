M: Ansvar för försvaret måste sättas främst.
Det är en allvarlig risk att försvaret har haft svårt att både rekrytera och behålla personal över tid. Det skriver M-politikerna Jan R Andersson och Lotta Olsson i en replik till unga moderater.
Muf Stockholm lyfter på SvD Debatt frågan om försvarets framtida personalförsörjning och utredningsförslaget om ökade inslag av plikt. Det är en viktig principiell diskussion. Det nuvarande säkerhetspolitiska läget i Sverige innebär en ny normalbild. Det är en anledning varför vi ställer krav på regeringen att kalla in en ny försvarsberedning. Sverige behöver en ansvarsfull försvars- och säkerhetspolitik. Ett pragmatiskt förhållningssätt för att lösa Försvarsmaktens långsiktiga personalförsörjning är därför viktigt – för oss moderater, och ytterst för hur Sveriges försvarsförmåga ska kunna stärkas.
Det här är en argumenterande text med syfte att påverka. Åsikterna som uttrycks är skribentens egna.
En viktig framgångsfaktor i skapandet av Nya Moderaterna var att fokus ska ligga på att identifiera och hantera samhällsproblemen. Problemet när det gäller försvarets personalförsörjning är att det är svårt att både rekrytera och behålla personal över tid. Detta är något som är en allvarlig risk, särskilt på sikt, och något måste vi förhålla oss till.
Alliansregeringen avskaffade inte värnplikten, den lades vilande, och detta i en annan kontext än idag. Utredningen om Försvarsmaktens långsiktiga personalförsörjning har nu presenterat ett antal förslag där frivilligheten fortsatt är grunden, men där det föreslås ökade inslag av plikt som komplement. I utredningen finns också flera förslag om hur detta kan ske med en hög grad av frivillighet genom att använda olika incitament till unga kvinnor och män.
Från Moderaternas sida kommer vi nu att analysera förslagen grundligt och lyssna in vad Försvarsmakten anser. Det är fortsatt anställda soldater, sjömän och officerare som utgör grunden och inte ett gamla tidens värnpliktsförsvar. Mot bakgrund av det oroliga säkerhetsläget och de problem som finns i försvarets personalförsörjning måste vi vara öppna inför att använda alla de verktyg som står till buds. Allt annat vore oansvarigt.
Jan R Andersson (M).
ledamot av riksdagens försvarsutskott.
Skräddarsydda kurser i ämnen som intresserar och engagerar både kropp och själ.
Lotta Olsson (M).
ledamot av riksdagens försvarsutskott.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
