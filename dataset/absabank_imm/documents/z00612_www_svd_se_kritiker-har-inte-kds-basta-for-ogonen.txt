Kritiker har inte KD:s bästa för ögonen.
Den kristdemokratiska eftervalsdebatten sker nu på ett sätt och i forum som oroar mig om man samtidigt vill vara rädd om partiet. Utifrån min horisont har Göran Hägglunds ledarskap och politiska orientering ett mycket brett stöd i Kristdemokraterna. De som nu ifrågasätter hans ledarskap verkar inte göra det med partiets bästa för ögonen eller på helt sakliga grunder. Det skriver fd riksdagsledamoten Peter Althin.
Den interna debatten i Kristdemokraterna skall självklart föras utan begränsningar. Efter ytterligare ett mycket smärtsamt förlustval är det nödvändigt. Paradoxalt nog är det just Göran Hägglunds uppmaning att föra denna debatt obegränsat som gett kritikerna ett utrymme. Göran Hägglund har öppet bett partiet att fundera igenomalla politiska områden. Att hitta vägar framåt för att bättre kunna presentera partiets målsättningar och visioner genom en sakpolitik som väljarna förstår och attraheras av.
Det här är en argumenterande text med syfte att påverka. Åsikterna som uttrycks är skribentens egna.
Det var Kristdemokraternas familjesyn som en gång fick mig att bli aktiv i partiet. Familjens roll att ge barn kärlek och trygghet och hitta sin plats i livet kan inte underskattas. För mig som advokat är det till exempel uppenbart att familjen är det mest effektiva brottsförebyggande verktyget. För ett tryggare Sverige.
Jag skulle vilja påstå att inget parti har gjort mer än Kristdemokraterna för att ge landets familjer bättre förutsättningar att spela denna roll. Införandet av vårdnadsbidrag och barnomsorgspeng är bara två exempel. Skyddsvärnet mot andra Allianspartiers och de rödgrönas tankar på kvotering av föräldraförsäkringen ett annat. Att Göran Hägglund nu vill hitta vägar att flytta fram positionerna borde välkomnas av alla och att han gör det i en öppen debatt är om något exempel på att han är en ledare som inte smygreformerar partiets politiska linje.
Ingen ledare är perfekt. Självklart finns det alltid utrymme att förbättra sig. Partistyrelsen och riksdagsgrupper har alla möjligheter att direkt med partipresidiet diskutera vilka frågor vi vill. Jag och andra i partistyrelsen har ofta använt oss av denna möjlighet. När partiets politiska profil och prioriteringar skulle bestämmas gjordes det i en tvåårig öppen process, med otaliga diskussionsgrupper och enkäter. Den politiska linjen har sedan beslutats av både partistyrelse och partidistrikt. När partistyrelsen föreslog inriktning på politiken inför valet 2010 gjordes också det i en öppen process med rådslag och beslut på riksting.
En partiledare är inte en ledare om han inte pekar på alternativa färdriktningar när den prövade inte vann framgång. Det om något är inte ett bevis på bristande ledarskap. Tvärtom.
Den debatt som förs nu är därför inte saklig. Jag bedömer att stödet för Göran Hägglund är stort i partiet. Självklart var det många i partiet som undrade vad som var på gång när den mediala bilden blev att Göran Hägglund föreslagit att vårdnadsbidraget skulle överges. Som jag förstår det kommer Göran Hägglund aldrig att backa i kampen för mer frihet och makt åt landets familjer. Därför utgör den framförda kritiken kanske ett bevis för att debatten inte i första hand handlar om hans ledarskap utan mera om andra personers makt och inflytande över politiken. Är man missnöjd med den inriktning som en stor majoritet i partiet har ställt sig bakom, är persondebatter den enklaste vägen att skapa oro. Dessvärre på bekostnad av att företrädare för partiet i alla tänkbara mediekanaler förstärker en mediadriven dramaturgi som får väljare att ifrågasätta om Kristdemokraterna är familjepartiet framför andra. Jag frågar mig hur det kan gagna andra syften än högst personliga.
Göran Hägglund har en stor öppenhet för omvärlden och inget behov, som jag förstår det, att begränsa maktutövning eller att backa för svåra frågor.
På fredag träffas Kristdemokraternas partistyrelse. Vi som kollektiv bär naturligtvis ansvar för den politik som vi gått till val på, vårt deltagande i allians och regering och inte minst vår eftervalsdebatt. Jag ser fram emot att vi fortsatt skall ta detta ansvar gemensamt och tillsammans ge de rätta förutsättningarna för partipresidiet att leda partiet. De kritiker som nu återfinns i partistyrelsen har alla möjligheter att använda sig av detta sitt inflytande och få sina idéer prövade i en demokratisk process. Göran Hägglund är en lyssnande ledare, med högre förtroende bland väljarna än de ger vårt parti i allmänna val och därmed en mycket stor tillgång i den utveckling som måste till. Den som skall leda till ett mycket bättre valresultat år 2014.
PETER ALTHIN.
advokat och före detta riksdagsledamot för Kristdemokraterna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
