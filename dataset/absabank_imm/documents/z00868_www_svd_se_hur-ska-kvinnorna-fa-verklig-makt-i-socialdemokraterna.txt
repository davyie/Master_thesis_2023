Hur ska kvinnorna få verklig makt i Socialdemokraterna?.
Ännu en man tar nu över rollen som partiledare för Socialdemokraterna. Även om han nu kommer att göra ett utmärkt arbete försvinner kvinnorna bakom gardinen. Hur åstadkommer vi jämställdhet inom socialdemokratin där kvinnor har verklig makt? undrar fyra S-kvinnor som vill se mer föryngring och större politiskt mod i förnyelsen.
Socialdemokratin har under de senaste hundra åren haft många starka kvinnor. Kata Dalström, Elin Lindley och Ruth Gustafson kämpade för åtta timmars arbetsdag och för kvinnors rösträtt. Ändå är dessa namn okända för gemene man.
Det här är en argumenterande text med syfte att påverka. Åsikterna som uttrycks är skribentens egna.
Hur kommer det sig att de flesta inte hört talas om dessa kvinnor som arbetade hårt för socialdemokatins grundläggande värden såsom jämställdhet och mänskliga rättigheter? En av dagens starka kvinnor, Veronica Palm, har sagt att "makt förknippas med män". Därför har vi hört talas om Hjalmar Branting och Tage Erlander men inte om Ruth Gustafson som reste landet runt och agiterade för att kvinnor skulle få sina rättigheter på arbetsplatserna, genom skapandet av fackföreningsrörelsen, och för kvinnors rätt att rösta.
Än i dag ser vi hur manliga strukturer tar sig i uttryck i arbetarrörelsen då ännu en man får ta över rollen som ny partiledare. Även om han nu kommer att göra ett utmärkt arbete försvinner kvinnorna bakom gardinen. Hur åstadkommer vi jämställdhet inom socialdemokratin där kvinnor har verklig makt? Hur ska vi kunna förnya vår organisation och vår politik för att vinna tillbaka våra väljare?.
Ledordet för Socialdemokraterna har varit förnyelse, efter två förlorade val och sjunkande medlemssiffror. Ingen har dock vågat diskutera vad förnyelse innebär i praktiken. Det finns inte heller några enkla svar på frågan.
Det behövs förnyelse vad gäller idéer för att anpassa partiet till den nya väljarkåren, bland annat en växande medelklass i Storstockholmsområdet, och samtidigt behålla kärnväljarna. Förnyelse kräver oliktänkade, transparens och självkritik.
Därför behöver valet av ny styrelse för Socialdemokraterna utgå från ovanstående byggstenar. Processen vid valet av partiordförande har varit allt annat än öppen. Vi som är medlemmar i partiet har inte fått veta vilka personer som är tänkbara kandidater, förutom de som setts i medierna. Den kandidat som lanserats till kongressen blir också vald eftersom det inte finns några motkandidater. Detta är allt annat än demokratiskt.
Skräddarsydda kurser i ämnen som intresserar och engagerar både kropp och själ.
Socialdemokratin bör leva som den lär, det vill säga engagera medlemmar i valet av styrelse. Det bör i fortsättningen finnas en öppenhet där flera kandidater lanseras och som ombuden kan välja mellan. Därför hoppas vi som S-kvinnor att Socialdemokraterna i framtiden kommer att vara först i Sverige med att få en kvinnlig statsminister.
För att förnya och återvinna förtroendet för partiet behövs personer som med sina värderingar och livsstil kan stå för socialdemokratiska värden, anpassade till dagens komplexa samhälle. Om vi ska kunna förnya oss måste vi bli jämställda och låta en ny, yngre generation ta över. Därför bör inte bara partiledare och partisekreterare bytas ut, utan även distriktsstyrelserna i landet. Låt nya krafter ta över.
Om vi ska kunna vinna röster måste vi skapa en politik som kan fånga de utmaningar och möjligheter dagens mångkulturella Sverige erbjuder.
Partipolitik har förvandlats till en jättemaskin där det går ut på att lära sig spelreglerna i maskineriet istället för att föra politik. En sådan miljö uppmuntrar till passivitet snarare än till politisk aktivitet. Politikerna gör karriär på att hålla sig väl med makten. De som vågar kritisera partiet blir utfrysta, vilket underminerar utveckling. Detta leder till färglösa politiker som saknar visioner. Förändring kräver självkritik och eftertanke.
Socialdemokratin förespråkar jämställdhet och mångkultur men för än idag symbolpolitik genom att placera utländska namn långt ned på väljarlistor så att de inte får några positioner. De tunga kommunpolitiska uppdragen ute i landet går vanligtvis till vita och medelålders. Vi måste låta människor från olika samhällsklasser och bakgrunder ha möjlighet att få de tunga politiska posterna.
Att det finns listor till riksdagen, från vissa län, som inte ens har en enda hbt-person representerad på listan säger mycket om vår uråldriga organisation.
Hur ska vi kunna vinna val när partiets organisation följer 50-talets heterogena norm? Vi måste tänka om och förnya oss. Låt den unga generationen ta över. Låt oss inte stanna kvar i det förflutna. Låt oss komma in i 2000-talet, med alla hinder som finns på vägen.
Precis som för hundra år sedan, har arbetarrörelsen även idag starka kvinnor, som Veronica Palm, Maryam Yazdanfar och Åsa Westlund med flera. Ändå har bara ett namn diskuterats som möjlig kandidat som partiordförande. Hur kommer det sig?.
Avantgarde S-kvinnor:.
SARA ALBORNOZ (S).
MARIA NYGÅRDS (S).
CAMILLA ÖNGÖRUR (S).
MIA MUNRO (S).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
