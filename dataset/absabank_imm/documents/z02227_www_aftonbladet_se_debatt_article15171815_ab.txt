Vinstkrav riskerar skapa massflykt från Facebook.
När Facebook under mycket pompa och ståt börsintroducerades tidigare i år var det nog inte många som anade att smekmånaden med investerarna för Mark Zuckerberg & Co. skulle bli så kort. Från att skriverierna månaderna före introduktionen mest handlat om hur mycket pengar grundare och lyckliga anställda på bolaget skulle tjäna kom artiklarna bara några dagar efter den 18 maj mest att handla om fallande börskurser och upprörda aktieägare.
Så har det fortsatt under sommaren. När bolaget nu släpper sin rapport för det andra kvartalet är det därför troligt att den hårdgranskas av investerare och medier världen över. Debatten om huruvida den sociala nätverksjätten motsvarat investerarnas förväntningar lär pågå i veckor efter offentliggörandet. Jag tror dessvärre att den debatten och de som kommer följa efter framtida kvartalsrapporter är ett symptom på något som kan hota företagets långsiktiga överlevnad: behovet att från kvartal till kvartal generera maximal vinst.
Jag tror att Facebook och andra sociala nätverk är sällsynt olämpliga på börsen i dagens klimat, där fokus i allt högre grad ligger på de kortsiktiga vinsterna, inte sällan från kvartal till kvartal. Detta därför att bolaget främst genererar sina vinster genom att skräddarsy annonser till alla oss facebookanvändare. Detta möjliggörs genom att man kan utnyttja den mängd information företaget har om oss för att matcha annonsörer med just de personer som kan tänkas vara intresserade av erbjudandet. Hittills har denna annonsering hållits på en relativt smakfull och begränsad nivå. Men när bolaget nu ständigt kommer utsättas för krav på kortsiktiga vinster kan lösningen för pressade chefer lätt bli att använda den fenomenala mängd data man har om sina användare för allt aggressivare och mer påträngande försök att tjäna pengar.
Det är detta man till varje pris bör försöka undvika från Facebooks sida. För är det något ställe på nätet som vi inte vill utsättas för aggressiva och påträngande försök att tjäna pengar så är det i sociala media.
Tänk på saken, det som försiggår i sociala medier är ju egentligen inget nytt. Det är mestadels människor som umgås med vänner och bekanta, fast digitalt i stället för i samma rum. Det är med andra ord en förlängning av den personliga sfären och i den vill de flesta av oss att reklambudskapen skall hållas på en begränsad nivå.
Den personliga integriteten är extremt viktig för många i sociala medier. Se bara på vad som hänt varje gång det avslöjats att Facebook tummat på den, nu senast genom att ändra användarnas mejladresser utan att be om lov.
Det har dessvärre kommit en del tecken på att bolaget börjat rätta sig efter marknadens vinstkrav. Bland annat har man låtit vissa användare betala för att deras statusuppdateringar skall synas oftare i vännernas news feed. Detta tror jag är ett sätt att finputsa en metod där man i framtiden låter företag få en mer framträdande plats i nätverket mot betalning. Jag tror en sådan utveckling skulle vara ett misstag.
I kampen mellan investerarnas vinstkrav och att upprätthålla maximal tilltro till nätverket bland användarna måste man våga hålla investerarna på armlängds avstånd. Gör man inte det kan man nå en punkt där användarna tröttnat och konkurrenterna erbjuder en alternativ mötesplats bättre anpassad till människors önskemål. Och når man den punkten kan man snabbt tappa användarnas lojalitet, fråga bara de före detta anställda på Myspace vad som hände när Facebook gjorde entré.
Jonas Colliander.
FAKTA.
