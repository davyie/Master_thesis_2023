Bilan Osman: Trayvons död – en direkt konsekvens av rasism.
Dödsskjutningen av Trayvon Martin har berört och upprört många runt om i världen. När en enad jury under lördagen friade den åtalade George Zimmerman uppstod en chockvåg. Hur kunde detta vara möjligt? En 17-årig pojke blev skjuten till döds, av den enda anledningen att en självutnämnd områdesvakt tyckte att han såg misstänkt ut. För att kunna förstå varför något sådant kunde ske så måste man belysa händelsen ur en viktig aspekt – Trayvon Martin var svart. Just därför dog han den kvällen och just därför friades Zimmerman över ett år senare.
Fallet med Trayvon visar oss de yttersta konsekvenserna av fördomar och rasism. Vi har i dag en alltför ensidig bild av samhället. Vi hör ordet "rasism" och våra tankar förs direkt till den amerikanska södern, till gubben i snabbköpskassan som skriker "neger" och till nynazister som är övertygade om "den vita rasens" överlägsenhet.
Men om det är något vi kan lära oss av den här tragiska händelsen, så är det att det inte alltid är den formen av rasism som är farligast. Det största hotet är alla Zimmermans därute, som kanske inte har en idé om överlägsna "raser", men som skapat sin verklighet utifrån fördomar. Den uppenbara rasismen är inte den som är som mest destruktiv. Och sorgligt nog så är det alltför många som känner igen sig i den här händelsen.
Det finns många Trayvon Martins därute, inte enbart i USA, också runt om i världen. Många som har varit på väg hem en kväll och känt den nervösa stämningen i luften. Irritationen som uppstår när man märker att kvinnan på bussen håller extra hårt i handväskan när någon med mörkare hudfärg sätter sig bredvid. Föreställningarna som får polisen att stoppa mina icke-vita vänner för att "de beter sig konstigt". Ett scenario många av mina vänner som tillhör normen aldrig behöver uppleva. Men även den pinsamma tystnaden som uppstår i hissen när man i vad som känns som en evighet åker tillsammans med någon som man vet ser en som ett hot, enbart på grund av färgen man har på sin hud. För Trayvon Martin kostade dessa fördomar hans liv. Hans död är en direkt konsekvens av rasistiska strukturer och föreställningar som är byggda på okunskap.
Zimmerman hade lagen på sin sida. När delstaten Florida införde "stand your ground"-lagen innebar det att man nu hade rätten att använda sig av dödligt våld om man kände sig hotad. Det gav Zimmerman chansen att slippa en dom, då han kunde skylla på att den taniga, obeväpnade 17-åringen var ett hot mot samhället. Men samma lag var inte på Marissa Alexanders sida. En afroamerikansk kvinna som för tre år sedan sköt varningsskott i sitt hus då hennes man, som hon tidigare hade ansökt om besöksförbud från, misshandlade henne, som han gjort flera gånger tidigare. Hon blev dömd till 20 års fängelse.
Zimmerman sköt ihjäl en oskyldig pojke och gick trots det fri. Marissa Alexander tog inte någons liv och dömdes till 20 års fängelse. Något som bör vara omöjligt i en normalt fungerande värld, men inte för ett rättssystem som inte dömer efter handling utan efter hudfärg.
I en tid där i stort sett allt kan hända så är rädsla befogad. Men att känna sig rädd på grund av att människan bredvid dig inte ser ut som du gör, går inte att ursäkta. Oavsett om rasism drivs av hat, rädsla eller okunskap så är det fortfarande rasism. Och om människor inte skapade en verklighet utifrån felaktiga föreställningar så skulle Trayvon Martin varit vid liv för att fira sin 18-års dag.
Bilan Osman.
FAKTA.
