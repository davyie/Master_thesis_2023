Invandrares misstro mot polisen begriplig.
För ungefär tio år sedan flyttade jag till Malmö. Min dåvarande flickvän bodde i Skåne och jag ville flytta tillbaka till Sverige. Flickvännen var från Balkan och kom som flykting från kriget. Ett krig dit Sverige sålde vapen och ammunition. Hon berättade galna historier om vad som hände under kriget men också ganska många historier om hur jobbigt det varit att komma till Sverige.
Det mesta handlade om okunskap. Svenskarnas okunskap. Människor från olika länder som krigade mot varandra fick i Sverige dela lägenheter med varandra. Serber, kroater, bosnier, alla var ju ändå ”juggar”. Handläggarna från Migrationsverket förklarade hur tvättmaskiner fungerade. Hur man använde handfat, spolade toaletter. Som om människorna flytt från ett annat århundrade, snarare än ett krig. Säkert var det med hjärtat på rätt ställe men att tro att människor är outbildade för att de är utsatta var inte hjälpsamt utan förnedrande.
Under de år vi var tillsammans så fick jag en annan syn av samhället än den jag tidigare haft. En stark misstro mot staten, speciellt polisen. En känsla av att man är mindre värd. Deras drömmar om medborgarskap och att inte behöva vara rädda att förlora uppehållstillståndet. En vilja att lyckas, att bevisa att alla som ser ner på en har fel. De flesta jag träffade av hennes vänner gav mig samma känsla. De jobbade hårt, med enorma fördomar emot sig. Jag insåg att de höll sig till andra från samma bakgrund eftersom det var så svårt för oss utomstående att förstå dem.
Uppenbart för mig blev det när min bror en gång frågade mig varför det alltid pratas om hur invandrare ska integreras i det svenska samhället och aldrig om hur Sverige ska integrera sig i omvärlden! För hur många som är uppvuxna i det trygga Sverige kan förstå vad som händer med en människa som hela tiden blir utsatt för fördomar?.
När vårt förhållande tog slut så bråkade vi som i en dålig film. En gång blev jag riktigt rädd för hennes hot när hon stod utanför min dörr, och jag ringde till polisen.
Jag blev kopplad till en skånsk polis. Han ville veta vad mitt ex hette. Sedan ville han veta vad jag hette. När han hört våra namn så sa han ”jaså, det är sånt där jävla zigenarbråk” och la på. Jag fattade ingenting. Jag fick ringa en gång till, och tack och lov kom jag fram till en annan polis. Det tog mig flera timmar att koppla att det faktiskt finns en del romer även i Finland, där mitt efternamn kommer ifrån. Det tog mig ännu längre tid att förstå att en polis kommit fram till att jag var inte var värd hans hjälp på grund av mitt namn.
Det blev även en uppgörelse med mig själv och mina egna fördomar. Min första tanke var att jag är ju inte en av dem, varför blir då jag utsatt för det här? Jag insåg att jag skämdes över att någon kallat mig zigenare. I dag skäms jag över att jag skämdes.
Det var första gången jag behövde polisens hjälp. Och det var första gången jag själv fick uppleva de fördomarna som andra lever med dygnet runt hela sina liv. En jävligt otrevlig men ack så nyttig inblick i andras utsatthet. Att förstå att misstron som finns mot polisen ofta är befogad.
Under hösten har det varit mycket prat om hur fel polisen gjort. Precis som för några år sedan när de kallat invandrare ”apajävlar”. Och precis som några år innan det, och några år innan det, och några år innan det, när polisen gjort andra fel mot invandrare. Det är dags att bryta mönstret!.
Vissa partier pratar ofta om att invandrare begår fler brott än svenskfödda. Kanske borde vi prata mer om hur poliser letar efter kriminalitet hos invandrare och därmed skapar sin egen sanning? Myntet har ju två sidor men vi får alltid bara upp kronan.
Peter Sunde Kolmisoppi.
FAKTA.
