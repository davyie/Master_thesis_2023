Kilometerskatten - ett dyrt kostnadspåslag.
De rödgröna planerar att införa en kilometerskatt, men vill samtidigt göra undantag. Men hur ska detta gå till? Ska mjölken bli dyrare i Norrland eller papper bli dyrare i Skåne? Dags att ge besked, skriver Per Schlingmann (M) och Tomas Tobé (M).
Vänsterpartiernas kilometerskatt har kritiserats för att vara otydlig och tillväxtfientlig. Transportintensiva företag ser den som ett dyrt kostnadspåslag i en tid när Sveriges konkurrenskraft blir allt viktigare att värna. Vänsterpartierna svarar med att man vill göra undantag – regioner och branscher som skulle drabbas extra hårt ska inte behöva betala. Men EU godkänner inga undantag för enskilda branscher. Och vilken region ska man undanta? Timmerbilar rullar i lika stor utsträckning i Småland som i Västerbotten. Ska mjölken bli dyrare i Norrland? Eller ska papper bli dyrare i Skåne? Det är dags att ge besked.
Det här är en argumenterande text med syfte att påverka. Åsikterna som uttrycks är skribentens egna.
Bakgrunden till vänsterpartiernas kilometerskatt är enkel: De behöver en finansieringsåtgärd för sina politiska löften. De framhåller att skatten behövs för att ställa om godstransporterna till andra transportslag. Men kilometerskatten är inte en skatt på utsläpp. Det är en skatt på avstånd. En lastbil som går på förnybart bränsle på en enskild skogsväg i glesbygd får betala lika mycket som en diesellastbil. Och för skogsindustrin kommer uttaget av timmer och biobränslen bli dyrare: 700 miljoner kronor per år. Merkostnaderna slår direkt mot omställningen av energianvändningen i samhället, då biobränslen blir allt dyrare och olönsammare att ta fram ur skogen.
Lastbilstransporter till konkurrenskraftiga priser är en förutsättning för Gävle Fjärrfrakt som har 20 lastbilsekipage. Dessa tillryggalade 250000 mil häromåret. En skatt på 1,40 per kilometer innebär en kostnad på 3,4 miljoner. Företaget har en omsättning på ungefär 42 miljoner kronor. Norrmejerier är ett annat företag vars bilar rullar 600000 mil per år i norra Norrland. Först hämtar bilarna råvaror hos närmare 500 mjölkbönder för att processa den på mejerierna. Därefter ska bilarna ut till butikerna med mjölken och grädden. Några alternativa transportsätt finns inte.
Återhämtning och planerade investeringar riskerar att fördröjas då en ny pålaga hamnar i åkeriernas knä.
Man får inte glömma att det skett stora miljöförbättringar under de senaste decennierna. Ett exempel är partikelutsläppen från lastbilar. På 20 år har utsläppen av koloxid från tunga fordon minskat med 87 procent och av kväveoxid med 86 procent. Med branschens hjälp skulle vi kunna bestämma framtidens bränsle och således välja en väg att gå och sedan ställa krav. Motortillverkarna kan och vill utveckla tekniken. En kilometerskatt ger bara industrin en konkurrensnackdel.
En avståndsbeskattning är inte bara en fråga för skogsindustrin eller Norrland. Det handlar om branscher som finns i hela Sverige. EU:s statsstödsregler sätter stopp för undantag som gynnar enskilda branscher. Alla former av stöd som ges av en medlemsstat som riskerar att snedvrida konkurrensen är oförenligt med den gemensamma marknaden. Troligen sätter EU:s regler även stopp för geografiska undantag.
Men man kan ju leka med tanken. Om en regional differentiering av kilometerskatten vore möjlig så kommer nästa fråga: Vilken region vill man undanta? Timmertransporter rullar i lika hög grad i Småland och Värmland. Pappersbruk finns inte bara i Skoghall utan även i Skåne och Norrbotten. Bara i Värmland finns det närmare 5000 jobb inom skogsindustrin.
Man kan inte låta bli att undra när vänsterpartierna ska sätta sig ner och lagt ned på att bedöma effekterna av skatteförslaget. Eller tror de att svaren ska komma från någon annan?.
Sedan har vi själva administrationen: För åkaren innebär det inte bara en ny komplexitet, utan också ett avancerat tekniskt system. Vänsterpartierna har räknat med en låg kostnad för systemet, trots att alla bedömare som granskat kilometerskatten framhåller just höga systemkostnader och hög osäkerhet.
Tiden för de stora penseldragens diskussioner rinner ut. Det är dags för tydlighet och det enda besked hittills är att den införas och generera 4 miljarder kronor. Extra kostnadspålagor skapar inte nya jobb. Eller finns det för många jobb någonstans i Sverige?.
PER SCHLINGMANN (M).
partisekreterare.
TOMAS TOBÉ (M).
näringspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
