Populistiska råd sätter barns liv i fara.
1990 dog 146 barn i plötslig spädbarnsdöd i Sverige. I år tar årskullen studenten och 93 pojkar och 53 flickor saknas på skolgårdarna. Tack vare ökad kunskap har dödssiffran sjunkit sedan dess, men nu hotar ovetenskapliga råd att vända trenden, skriver Ingela Rådestad, professor och ordförande i Spädbarnsfonden.
1990 var antalet barn som dog i plötslig spädbarnsdöd i Sverige som högst, 146 barn dog det året. I år tar årskullen studenten, 93 pojkar och 53 flickor saknas på skolgårdarna, de fick aldrig höja sina vita mössor över huvudet och sjunga om framtiden. Deras liv blev kort, de dog i späd ålder medan de sov. Om alla dessa barn fötts i dag då föräldrar får rådet att barn ska sova på rygg, hade majoriteten av dem kunnat dela studentens glädje med sina familjer och vänner.
Det här är en argumenterande text med syfte att påverka. Åsikterna som uttrycks är skribentens egna.
Under bara några år i början på 1990-talet skedde en dramatisk minskning av antalet barn som dog i plötslig spädbarnsdöd. Att föräldrar följer råden om att spädbarn ska sova på rygg liksom att färre röker under graviditet och amning är den största förklaringen till minskningen.
I en studie som nyligen publicerades i den amerikanska vetenskapliga tidskriften Pediatrics identifieras nya möjliga riskfaktorer för plötslig spädbarnsdöd. Undersökningen är genomförd i Tyskland och innefattar 333 barn som dog i plötslig spädbarnsdöd under åren 1998 till 2001. Forskarna studerade sovvanor hos barnen som dog och jämförde dem med sovvanor hos en kontrollgrupp levande spädbarn. I Tyskland liksom i Sverige gick myndigheterna ut med tydliga råd i på 1990-talet om att barn ska sova på rygg och forskarna ville nu se om det fanns andra riskfaktorer för plötslig spädbarnsdöd än att sova på mage.
Trots råden om ryggläge, var det över 40 procent av barnen som dog i plötslig spädbarnsdöd som hade lagts på mage när de skulle sova, i kontrollgruppen var det fyra procent som lagts på mage.
Studien bekräftar tidigare forskning och visar tydligt att spädbarn ska sova på rygg. Av barnen som dog var det över 60 procent som hittades på mage, det talar för att man inte ska lägga spädbarn i sidoläge när barnet ska sova, det finns risk för att barnet rullar över på mage.
Ett annat samband som forskarna fann var att barnen som dog i plötslig spädbarnsdöd oftare sov tillsammans med föräldrarna i deras säng.
Skräddarsydda kurser i ämnen som intresserar och engagerar både kropp och själ.
Av barnen som dog var det 13 procent som sov i samma säng som föräldrarna och i kontrollgruppen sju procent. En del förordar så kallad samsovning och anser att det gynnar amningen, bröstmjölk är bra för barnet och skyddar också mot plötslig spädbarnsdöd. Att ha barnet tätt hos sig är också bra för anknytningen mellan föräldrar och barn, när det är dags att sova tyder dock forskningen på att små barn ska sova i en egen säng i föräldrarnas sovrum. Den rimliga slutsatsen man kan dra av studien liksom av tidigare studier som visat samma sak är att samsovning, det vill säga att sova i samma rum är bra, men att vuxna inte ska sova när de delar säng med ett sovande spädbarn.
Spädbarnsfondens motsvarighet i USA, First Candle, startar nu en kampanj "Bedtime Basics" med målet att minska antalet barn som dör i plötslig spädbarnsdöd. Budskapet är att alla spädbarn ska ha tillgång till en egen säker sovplats, en egen babykorg eller barnsäng placerad i föräldrarnas sovrum. First Candle uppmanar hälsovårdsmyndigheter att göra det möjligt för alla, även för dem som inte har råd att köpa en säng till sitt nyfödda barn, att få tillgång till en säng åt barnet. Kampanjen stöds av ledande forskare och barnläkare i USA.
Författaren Anna Wahlgren har en egen hemsida där hon för ut sina tankar om hur spädbarn ska sova. Hon förordar att barn läggs på mage när de ska sova och raljerar över "den vackra statistiken" och syftar på hur dödstalen för plötslig spädbarnsdöd sjönk när råden om att barn ska sova på rygg kom. Argument som förs fram är att barnet får en sämre sömn om det ligger på rygg. "Naturligtvis ska livet prioriteras i alla lägen, men ska en vacker statistik verkligen bekräftas på bekostnad av de små barnens sömn?" frågar sig Anna Wahlgren. Hon varnar för konsekvenserna med ryggläge, att barnet får platt skalle, att barnet kommer att rulla istället för krypa, åla på rygg med hälarna i golvet och snurra runt, stumt, på samma fläck. Konsekvenserna är oöverskådliga, menar Anna Wahlgren.
Anna Wahlgren har haft stora framgångar med sin bok "Barnaboken", som sålts i över en halv miljon exemplar i Skandinavien. I boken beskriver hon hur det späda barnet måste erövra sin andning, att det finns barn som ger upp och att det är förklaringen till varför barn dör i plötslig spädbarndöd.
Konsten att andas måste erövras, skriver Anna Wahlgren och menar att barnens död inte är alldeles meningslös. "Den tjänar ett stort och viktigt syfte att: inge respekt för den möda som heter liv". Formuleringen är ett hån mot den smärtsamma förlust som det är att mista ett barn.
De föräldrar vi möter i Spädbarnsfonden uttrycker ofta att detta inte får hända igen, inte någon ska behöva uppleva att mista sitt barn. Det bästa sättet att visa respekt för alla barn som dött i plötslig spädbarnsdöd och deras anhöriga är att göra allt för att förhindra att barn dör när de sover. Det gör man genom att ta till sig vetenskaplig kunskap och lägga sitt barn på rygg när det ska sova.
När man har den unika position som Anna Wahlgren faktiskt har med all sin erfarenhet och sitt författarskap är det sorgligt att hon inte följer med i kunskapsutvecklingen och när hon ger råd som strider mot all övertygande forskning sätter hon barns liv i fara.
I dag är det färre än 30 barn per år i Sverige som dör i plötslig spädbarnsdöd, det motsvarar 0,28 barn per 1 000 levande födda barn och kan jämföras med 1,2 döda barn per 1 000 levande födda år 1990. Varje barns död är en katastrof. Kunskapen finns om hur plötslig spädbarnsdöd kan förebyggas, låt oss hjälpas åt att förhindra att barn dör i sömnen, låt inte ovetenskapliga argument och populistiska råd orsaka något endaste barns död i framtiden. Spädbarnsfonden bildades 1986 (då med namnet Föräldraföreningen plötslig spädbarnsdöd) av föräldrar som själva mist barn. Föreningen ger stöd i sorgen till dem som mist barn och arbetar också för att förebygga barns död. För att ytterligare försöka minska antalet barn som dör i plötslig spädbarnsdöd är Spädbarnsfondens råd till nyblivna föräldrar:.
•Lägg ditt barn på rygg när det ska sova.
•Låt ditt barn sova i en egen säng i ditt sovrum.
•Se till att ditt barn är lagom varmt och kan röra sig.
•Använd inte nikotin före eller efter barnets födelse.
•Bröstmjölk är bästa födan till ditt barn.
INGELA RÅDESTAD.
ordförande i Spädbarnsfonden, professor i vårdvetenskap vid Mälardalens högskola.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
