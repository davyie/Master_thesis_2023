Sverige hoppade av för att
undvika pinsam uteslutning.
I ett brev till Miljöpartiet nyligen skriver ENQA rakt ut att det är första gången i ENQA:s historia som ett medlemsland går detta öde tillmötes.Jabar Amin.
Det här är en argumenterande text med syfte att påverka. Åsikterna som uttrycks är skribentens egna.
Utbildningsminister Jan Björklund har lyckats med konststycket ingen annan utbildningsminister i Europa lyckats med, må vara i negativ mening. Att få sitt land fråntaget medlemskapet i den europeiska organisationen för kvalitetssäkring, ENQA.
Sveriges högskolor och universitet ska präglas av kvalitet, mångfald och tillgänglighet. Ett bra utbildningssystem är avgörande för samhällets förmåga att hantera framtidens utmaningar och möjligheter. Varje högskolepoäng är en investering som studenten gör i sig själv och som vi gemensamt gör i vår framtid. Vi måste därför kunna säkerställa att vår högre utbildning står sig i internationell konkurrens och håller en hög kvalitet.
För att säkerställa att vi når de uppställda målen så ska det finnas ett ändamålsenligt kvalitetssäkringssystem. År 2009 togs förslag till ett sådant system fram av dåvarande Högskoleverket. Det var gediget och välförankrat bland professionen och studenter.
Den folkpartistiska ledningen på utbildningsdepartementet valde dock att åsidosätta det förslaget. I stället infördes 2011 ett av utbildningsdepartementet hemmasnickrat kvalitetsutvärderingssystem som var full av brister från början till slut.
**Knappt två år senare **fick regeringens system för kvalitetssäkring kritik av det europeiska nätverket för kvalitetssäkring, ENQA. Kritiken består av framför allt tre punkter: att kvalitetsutvärderingssystemet lägger för lite vikt vid lärosätenas interna kvalitetsarbete, att kvaliteten inte kan mätas bara med utgångspunkt i examensuppgifterna och att kvalitetsutvärderingssystemet inte är tillräckligt självständigt från den politiska nivån.
Skräddarsydda kurser i ämnen som intresserar och engagerar både kropp och själ.
På det senare är ENQA mycket tydlig.
**ENQA:s kritik **ledde till att Sverige september 2012 degraderas från "fullvärdig medlem" till "medlem under observation". Universitetskanslersämbetet fick två år på sig att åtgärda bristerna, i annat fall väntade ytterligare degradering. Eftersom Universitetskanslersämbetet inte kunde leva upp till ENQA:s krav valde myndigheten förra månaden av taktiska skäl att inte ansöka om nytt medlemskap. Myndigheten steg av för att undvika en pinsam och formell uteslutning. Detta var dock bara formaliteter. Faktum återstår: Sverige är inte längre medlem i europeiska nätverket för kvalitetssäkring.
I stället för att redogöra för alla dessa fakta skickar regeringen sin universitetskansler att försvara regeringen genom att frisera fakta (Brännpunkt 11/3). Det är inte seriöst.
**I ett brev till **Miljöpartiet nyligen skriver ENQA rakt ut att det är första gången i ENQA:s historia som ett medlemsland går detta öde tillmötes. Det är klart underkännande av Björklunds hemmagjorda kvalitetssäkringssystem.
I och med förlusten av medlemskapet i ENQA fogas ännu ett misslyckande till regeringens andra tillkortakommanden på utbildningsområdet. Det är på tiden för Jan Björklund att lyssna på universiteten och högskolorna, att lyssna på lärare och studenter och sluta styra utbildningsväsendet bara baserat på sin egen ideologi.
JABAR AMIN (MP).
riksdagsledamot, utbildningspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
