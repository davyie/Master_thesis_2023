Fel att säga att M sviker småföretag.
Moderaterna står upp för Sveriges småföretagare. Den svekdebatt som företagaren Janne Näsström (AB 4/7) försöker väcka skjuter över målet. När tre reformer kritiseras på företagsområdet bortser han helt från de över 170 förbättringar som har genomförts under mandatperioden. Alliansen har under mandatperioden tagit viktiga steg för att skapa ett utvecklingskraftigt näringslivsklimat, men vi är beredda att göra mer för att fler växande företag ska utvecklas i Sverige. Därför går vi till val på en fortsatt offensiv näringspolitik som är en naturlig del av en jobbskapande arbetslinje.
Reformtakten under mandatperioden har varit intensivt och omfattande. Detta tycks uppenbarligen ha flugit Näsström förbi. Flera förbättringar är värda att lyfta fram. Det handlar till exempel om sänkta arbetsgivareavgifter för unga under 26 år, sänkt bolagsskatt, jobbskatteavdrag på näringsinkomster, förlängd visstidsanställning, ett nytt trygghetssystem för företagare, borttagen förmögenhetsskatt och den nyligen slopade revisionsplikten för småföretagare.
Andra förbättringar är mer indirekta såsom reformerna för fler aktörer i välfärden, i apoteksbranschen och i matchningssystemet. RUT- och ROT-avdragen har vidare lett till tusentals nya jobb och nya verksamheter. Samtidigt har regeringen sjösatt den största forskningssatsningen i modern tid, presenterat ett kraftfullt infrastrukturspaket och arbetat aktivt för ökad frihandel. Sist men inte minst har vi gett långsiktiga besked i energifrågan.
Företag och samhällsekonomi hänger dessutom ihop. Sverige står starkt efter att svallvågorna från Wall Street svepte in över landet för snart två år sedan. Långsiktighet, tydlighet och förtroende är helt avgörande när det blåser snålt på Europas marknader. En tydlig ekonomisk politik och arbetslinje är bottenplattan för att företag startar och utvecklas. Därför är det viktigt att agera ansvarsfullt och inte ge vika för populära tillrop och överbudspolitik. Så har regeringen lotsat vårt land genom finanskrisen, så vill vi fortsätta efter valet.
I dagarna presenterade jag Flerjobb.se: ett upprop för ett bättre företagsklimat. Syftet med uppropet är att inleda en dialog med landets företagare och samtidigt belysa kopplingen mellan växande företag och jobb. Jag är imponerad över det engagemang och intresse som företagare över hela landet visat.
Slutligen undrar Näsström om moderater vet vad en företagare är. Låt mig vara tydlig: som före detta grundare till ett gasellföretag känner jag väl till entreprenörens verklighet och vardag. Det handlar ofta om hårt slit, ansvar och tuffa leveranskrav. Men också om nya möjligheter och utveckling. Vi menar att Sverige behöver göra mer för att företagen ska växa och för att jobben ska bli fler. Därför välkomnar jag alla till Flerjobb.se för att tillsammans utveckla ett bättre företagsklimat så att fler kan komma i arbete.
Tomas Tobé.
Riksdagsledamot och näringspolitisk talesperson (M).
