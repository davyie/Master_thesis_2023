Bonus ingen hjälp för akademiker.
Om invandrade samhällsvetare ska kunna framgångsrikt integreras och få jobb efter kompetens krävs en undervisning i svenska på en helt annan nivå än vad som erbjuds i dag. Den bonus som regeringen väntas föreslå hjälper inte dessa personer, skriver Göran Arrius, ordförande i Jusek.
Inom kort kommer regeringen att föreslå att invandrare som klarar svenskundervisning för invandrare, sfi, inom en viss tid ska få en bonus. Det är ett förslag som missar själva målet med integrationspolitiken, i vart fall för våra medlemsgrupper.
Det här är en argumenterande text med syfte att påverka. Åsikterna som uttrycks är skribentens egna.
Bakgrunden är att en bra svenskundervisning är central för att invandrare ska komma in på arbetsmarknaden. Men med förslaget görs hela frågan om integration och svenskkunskaper till en fråga om individuellt ansvar och förmåga. Problemet i dag är vilken utbildning som erbjuds och hur väl den är avpassad till den enskildes behov.
Många nyligen invandrade akademiker, med studier i samhällsvetenskapliga ämnen som juridik, ekonomi och statskunskap, kommer att kvalificera sig för sfi-bonusen. Men detta tar dem inte närmare målet: ett kvalificerat jobb i Sverige. Kunskapsnivån och den undervisning som erbjuds är på en för låg nivå.
Samhället har satsat allt för lite tid och kraft för att samhällsvetare ska få en bra integration. Därmed förlorar Sverige värdefull kunskap. Om regeringen håller kvar vid sitt remissförslag kommer ansvaret för att klara studierna att läggas på den enskilda individen. Men det kommer inte att förbättra undervisningskvalitén.
Invandrarakademiker har svårare att få arbete än svenskfödda akademiker. Invandrare med samhällsvetenskaplig utbildning har ännu svårare än andra akademiker med utländsk bakgrund. Enligt en SCB-undersökning för några år sedan hade bara 31 procent av de invandrade samhällsvetarna ett jobb i linje med sin utbildning, mot 70 procent av samhällsvetarna med svensk bakgrund.
Ingenting tyder på att det har blivit bättre. Siffror som Jusek tagit fram visar att 2006 – senaste året det finns uppgifter från – hade 36 procent av de invandrade samhällsvetarna ett arbete som krävde högskoleutbildning. Siffran ska jämföras med 78 procent av dem med svensk bakgrund.
Samma år var även inkomsten betydligt sämre för akademiker födda utomlands jämfört med svenskfödda. Ungefär 70 procent av de invandrade samhällsvetarna hade en deklarerad årsinkomst på högst 240 000 kronor, jämfört med 40 procent av dem med svensk bakgrund. Omvänt hade bara var tionde av de invandrade en inkomst högre än 400 000 kronor, medan mer än var fjärde av övriga hade det.
Vi anser att det finns flera viktiga områden där politiken måste förändras. Det handlar bland annat om utbildningen i svenska, bedömning och validering av utbildning och att erbjuda kompletterande utbildningar.
Regeringens integrationspolitik syftar till att alla så fort som möjligt ska få ett arbete. Det är en vällovlig ambition, men fungerar inte för alla. Ska en samhällsvetare med invandrarbakgrund få ett arbete som motsvarar sin utbildning krävs i många fall goda kunskaper i svenska. Den precision som en jurist eller handläggare behöver i sin språkbehandling är på en helt annan nivå än för många andra yrkesgrupper. Ett snabbt inträde på arbetsmarknaden kan därför bli ett hinder för akademiker att få kvalificerade jobb, genom att de inte ges möjlighet att nå tillräckligt goda språkkunskaper.
Satsningar på svenskundervisning är därför centrala. De studier som erbjuds i dag är vare sig tillräckligt strukturerade eller syftande till en framtid inom det yrke man är utbildad för. Samhällsvetare måste få en chans att lära sig språket på en betydlig högre nivå än idag.
De invandrare som läst sin examen i annat land behöver få sin utbildning bedömd i Sverige, så att arbetsgivare kan få veta vad personen har läst och vilka kunskaper han eller hon har. Idag tar det ofta lång tid mellan själva invandringen och att bedömningen, om över huvud taget, blir gjord.
För den enskilda individen är det oerhört viktigt att detta sker snabbt. Invandraren behöver också få ett snabbt besked om vilka kompletterande utbildningar han eller hon behöver.
Akademiker måste också få en reell möjlighet att få sina utbildningar och andra kompetenser validerade. Det sker väldigt sällan idag, eftersom validering sker utifrån arbetsmarknadens – inte den enskildes – behov.
Det är inte en sfi-bonus som behövs för att förbättra integrationen för invandrade akademiker. I stället behövs en mera strukturerad politik, med en möjlighet till goda kunskaper i svenska, bättre system för erkännande och validering av utländska utbildningar samt goda möjligheter till kompletterande utbildningar på högskolenivå.
Göran Arrius.
Ordförande Jusek.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
