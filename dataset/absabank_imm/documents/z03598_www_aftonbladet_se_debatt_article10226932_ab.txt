Får inte invandrare bete sig osvenskt?
”Vi måste tvinga in svenska värderingar” och ”Alla måste följa Sveriges syn på frihet och jämlikhet”. Orden kommer inte från Sverigedemokraterna utan från integrationsministern Mona Sahlin (dagens Nyheter 8/6), samma minister som strax efter sin utnämning pratade varmt om positiv särbehandling och sa att i Sverige fanns strukturer som var rasistiska och diskriminerande. Jag har svårt att förstå hur Sahlin kan hoppa från den ena extremen till den andra – men en möjlig förklaring är att valet närmar sig och att socialdemokraterna vill flirta med samhällets främlingsfientliga krafter.
Att hedersmord och tvångsgifte å det kraftigaste måste fördömas och motarbetas är en självklarhet. Samhällets ”flathet” i det här avseendet är ytterst beklaglig. Men att, som Sahlin, påstå i klartext att ”I Sverige gäller det ett knippe värderingar som det bara är att ställa upp på. Man kan tycka om det eller inte, men det är bara att gilla läget” är ovärdigt en integrationsminister.
Jag får en obehaglig känsla av att Mona Sahlin vill vrida tiden tillbaka och återinföra den förkastliga och bevisligen misslyckade assimilationspolitiken, alltså att invandrare skall bete sig svenskt för att bli accepterade.
Sahlin pratar varmt om ”det mångkulturella samhället” men i samma veva deklarerar hon att hädanefter är det svensk syn på jämställdhet och frihet som gäller. Det här går inte ihop. Respekt för andra kulturer är ju en grundsten i ett mångkulturellt samhälle. Sahlin kanske tror att Sverige är jämställdhetens och frihetens paradis.
I Sverige har flickor friheten att klä sig utmanande och visa trosorna om de så önskar. Numera röker flickorna mer än killarna och berusar sig allt oftare. Jag vill inte diskutera om detta är rätt eller fel men det vore oklokt att vilja ”tvinga” alla invandrare att uppfostra sina barn på det här sättet.
Det pratas mycket om alla människors lika värde i Sverige. Men den som förväntar sig att invandrare skall bete sig svenskt har inte förstått grundtanken bakom FN:s deklaration om mänskliga rättigheter. Rätten att vara olika är ju grunden för alla människors lika värde. Precis som en kvinna skall ha rätt att bejaka sin kvinnlighet och bete sig omanligt skall en invandrare ha rätt att, inom lagens ramar, tänka och bete sig osvenskt. Att inte få vara sig själv är nedlåtande och förtryckande. Det försvagar oss som individer, hämmar vår skaparkraft och minskar vår nyttograd för samhället. Jag hoppas innerligt att Sahlin snarast tar tillbaka sina tvetydiga och ogenomtänkta uttalanden. Med sina ord öppnar Sahlin dörren för ett förbud mot att skolbarn bär slöja. I Frankrike är ett sådant förbud redan verklighet!.
Vad menar Sahlin med ”sätts slöjan på ett litet barn, då ska vi ha modet att ifrågasätta det”? Vilket som är mest skadligt för jämställdheten, att bära slöja eller visa trosorna, förtjänar en egen diskussion. Men tolereras det ena borde även det andra tolereras.
Jag är personligen inte religiös på något sätt men lider med alla muslimer och vill med bestämdhet hävda att Sahlins nya linje ökar känslan av utanförskap för många utomeuropeiska invandrare.
Vill dölja att fastighetsskatten blir kvar.
vad tycker du?.
