S kan bli den svenska modellens dödgrävare.
Socialdemokraterna Pärssinen och Björck menar att jag inte förstår saken, när det gäller regeringens inställning till EU:s sociala pelare. De har fullständigt rätt. För Stefan Löfvens krumbukter i ärendet är faktiskt väldigt svåra att förstå sig på, skriver Jasenko Selimovic (L) i en slutreplik.
Socialdemokraterna Raimo Pärssinen och Patrik Björck anmärker på min beskrivning av Löfvens haveri med EU:s sociala pelare. Deras huvudinvändning är att jag inte tycker samma sak som Liberalerna. Hade de inget att anmärka på i sakfrågan? I så fall tvingas jag svara att den här typen av invändning bara kan komma från Socialdemokraterna. Det är i det partiet medlemmar förväntas marschera i takt, oavsett vad de själva tycker. Säger Socialdemokraterna att man ska kasta ensamkommande ungdomar ut ur landet eller förklara invandrare för välfärdssnyltare upprepar alla socialdemokrater det, oavsett om de privat kräks över det inhumana eller bruna i de påståendena.
Det här är en argumenterande text med syfte att påverka. Åsikterna som uttrycks är skribentens egna.
I ett håller jag emellertid fullständigt med Pärssinen och Björck. De menar i sitt genmäle att jag inte förstår saken. De har fullständigt rätt. För Stefan Löfvens krumbukter kring EU:s sociala pelare är faktiskt väldigt svåra att förstå sig på.
Under buller och bång bjöd statsministern in ledarna i EU:s medlemsländer att diskutera den sociala pelaren vid ett toppmöte i Göteborg. Att vissa varnade för att en öppning av EU-samarbetet mot en mycket stor sektor i samhället ofrånkomligt leder till tvingande lagstiftning avfärdade Stefan Löfven som skrönor. Han lovade dessutom att förslagen från EU-kommissionen inte skulle bli lagstiftning, inte leda till sänkning av svensk standard eller inskränka på vår svenska arbetsmarknadsmodell. När EU-kommissionen kort därefter presenterade ett lagstiftningsförslag som delvis skulle åsidosätta den svenska modellen blev skrönan plötsligt verklighet. Mig veterligen stod även Pärssinen och Björk bakom sågningen av kommissionens förslag i riksdagens arbetsmarknadsutskott. Kanske är det därför de gör en sak av att jag går i otakt med mitt parti. De har ju själva, i gott sällskap av Svenskt Näringsliv och LO, dragit ner byxorna på sin partiledare.
Problemet nu för Pärssinen, Björck och framför allt Löfven, är att detta förslag sannolikt blir verklighet. Det räcker naturligtvis inte att bara Sverige motsätter sig. De länder som i detta förslag ser en förbättring av sina arbetsmarknadsvillkor röstar naturligtvis ja. De länder som ser en försämring kommer att motsätta sig, liksom nu plötsligt Löfven. Men de blir, med största sannolikhet, inte så många att det räcker till för att fälla förslaget. Resultatet blir, precis som Pärssinen och Björck skriver i sitt yttrande, att den svenska modellen inskränks. Med andra ord, Löfvens iver att sola sig i glansen av EU:s ledare resulterar i att den svenska modellen delvis åsidosätts. Socialdemokraterna blir då svenska modellens dödgrävare. Kan ironin vara större?.
Jasenko SelimovicEuropaparlamentariker (L).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
