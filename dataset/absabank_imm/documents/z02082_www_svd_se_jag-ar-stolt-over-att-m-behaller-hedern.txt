Jag är stolt över att M behåller hedern.
Det är medkänsla som behövs idag, inte att vår partiledning lyssnar på dem som är för fega för att möta världens utmaningar.Johan Björkstén.
Det här är en argumenterande text med syfte att påverka. Åsikterna som uttrycks är skribentens egna.
**När Jan-Åke Lindstedt **gör sig till tolk för oss moderata väljare ger han uttryck för en åsikt som fått mycket utrymme i debatten den senaste tiden (Brännpunkt 18/4). Därför förtjänar hans inlägg en replik.
Många av oss gamla moderata väljare är nämligen stolta över det statsmannaskap som Kinberg Batra och hennes företrädare visar prov på när de i utmanande tider håller rent hus mot nazism och rasism. Jag och många väljare med mig stöder partiets rakryggade hållning.
Vi moderata väljare är försvarsvänner, vi är liberaler, vi är värdekonservativa - men vi har också en djup moralisk botten i Sveriges förmåga att ställa upp för de svagaste. Lindstedt gör en lång lista över partiets felsteg - men ägnar större delen av artikeln till att ondgöra sig över asylinvandringen, som "tvingar moderater till SD".
Nej, Jan-Åke, det är nästan bara de som tycker flyktingar är det största problemet som röstar på ett parti med gamla nazister i ledningen. Inte du, Jan-Åke, och inte jag. Och när människor flyr från förhållanden som är så djävliga att de riskerar livet på medelhavet för att komma undan, så ska vi akta oss noga för att i något slags kollektivistisk anda ställa oss över deras förmåga till fria val: hur har du mage att göra dig till tolk för deras verklighet genom att säga att det skulle vara orättvist "inte minst mot invandrare" att det inte finns bostäder?.
Jag blir arg när jag ser tiggare på gatorna - men ska vi moderater nu börja förbjuda misshagliga? Det tror jag få av oss skulle kunna acceptera. Man löser inte problem genom att förbjuda människorna - och det gör mig besviken att du som borgerlig väljare inte begriper det.
Det är medkänsla som behövs idag, inte att vår partiledning lyssnar på dem som är för fega för att möta världens utmaningar. Visst ska vi fortsätta diskutera flyktingfrågan, men låt oss då rikta den moderata energin mot hur vi bäst hjälper de utsatta som flyr våld och död, och inte sälla oss till de känslokalla krafter som bara vill sätta ytterligare krokben för dem.
Och du, Jan-Åke. Varifrån kommer din befängda uppgift om att det finns 2–3 procent “sanna" rasister i Sverige? Vi är nästan alla rasister. Jag, och, tror jag, du. Att du verkar skilja på “sanna" och “oäkta" rasister antyder att du också är medveten om detta. Det är en av dessa svagheter som vi människor, för att få kalla oss civiliserade, måste kämpa mot varje dag. Så kom inte och säg att de som röstar på SD inte skulle vara rasister. Det är de. Men till skillnad från dig och mig så kämpar de inte emot, utan ger sig hän åt sina mest basala och uråldriga drifter.
Jag hoppas att du tänker om, Jan-Åke. Annars sällar du dig till den skrämmande falang av moderata väljare som våra partivänner i ledningen absolut inte får lyssna på. Skrämmande därför att ni har hjärtat och ideologin på rätt ställe, men ändå saknar moralisk kompass.
DÖ må vara taktik - och vi må ha olika åsikter om hur begåvad denna taktik är - men politik är framförallt övertygelse, och civilkurage. Vi moderata väljare vill ha hedern i behåll. Vi vill kunna säga till våra barnbarn: jag röstade på ett parti som stod på de goda krafternas sida när det stormade i världen.
Tack för att ni lyssnar på oss, kära partiledning!.
JOHAN BJÖRKSTÉN.
företagare, moderat väljare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
