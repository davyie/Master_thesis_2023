Inför fond för nya cancerläkemedel.
De nya läkemedlen mot cancer innebär en ekonomisk utmaning för hälso- och sjukvården. Vi föreslår därför en nationell fond för finansiering av nya läkemedel under en introduktionsfas, skriver Cancerfonden och ett stort antal cancer- och patientorganisationer.
Patienter i vissa landsting får nya läkemedel medan de i andra delar av landet blir utan.Cancerfonden med flera.
Det här är en argumenterande text med syfte att påverka. Åsikterna som uttrycks är skribentens egna.
Skillnader i förutsättningar och skatteunderlag hos våra 21 landsting gör att nya effektiva cancerpreparat i många fall inte når de patienter som behöver dem bäst. Tillsammans föreslår vi därför en nationell fond för finansiering av nya läkemedel under införandefasen.
Mängder av nya cancerläkemedel är på väg ut i sjukvården. De väcker hopp för patienter och närstående men ger huvudvärk för landets klinikchefer i form av budgetproblem. Därför behövs en utvecklad strategi för både användning och finansiering.
För oss som på olika sätt är engagerade i kampen mot cancer är det oacceptabelt att användningen av nya, effektiva cancerläkemedel fördröjs av administrativt krångel och långsamma budgetprocesser. När expertisen enats om att ett läkemedel är värdefullt ska det introduceras snabbt och användas korrekt och rättvist i svensk sjukvård. Så är i dag tyvärr inte fallet. Patienter i vissa landsting får nya läkemedel medan de som har otur att bo i andra delar av landet blir utan.
Nya läkemedel väcker ständigt diskussioner om priser, nytta och värde och självklart är de nya läkemedlen en utmaning för hälso- och sjukvården. Men man kan betrakta kostnaderna för cancerläkemedel från olika perspektiv. Mot bakgrund av övriga vårdkostnader är summan samhället betalar för cancerläkemedel måttlig. Försäljningen av cancerläkemedel låg i fjol på cirka 314 kronor per person. Omräknat till per vecka blir det 6 kronor per person. Dessa 6 kronor kan man jämföra med vad vi i Sverige lägger på godis. Varje vecka köper vi, enligt Statistiska centralbyrån, godis för närmare 30 kronor per person. På ett år blir det drygt 1 500 kronor!.
Flödet av nya preparat gör att cancervården förses med nya verktyg. Målstyrda läkemedel förlänger överlevnaden, lindrar symtom och höjer livskvaliteten vid återfall.
Skräddarsydda kurser i ämnen som intresserar och engagerar både kropp och själ.
Ett stort antal nya cancerläkemedel är nu på väg att bli viktiga behandlingsalternativ för läkarna och diskussionen om hur de ska användas måste föras också utanför sjukvården. Den ekonomiska verkligheten leder till olika prioriteringar hos landstingen. Därför varierar snabbheten att använda de nya läkemedlen. Budgetansvariga klinikchefer står i dag alltför ofta inför valet: avstå från ett nytt läkemedel eller säga upp sjuksköterskor.
Ett steg i rätt riktning är en ny modell för ordnat nationellt läkemedelsinförande som arbetats fram. Målsättningen med den nya processen för läkemedelsinförande är att patienter i alla landsting ska få tillgång till den nya medicinen högst två månader efter att den har godkänts i EU, förutsatt att den bedöms vara kostnadseffektiv.
**Med en gemensam modell **för läkemedelsinförande finns förutsättningar att landstingen tillsammans blir en starkare förhandlingspart gentemot läkemedelsföretagen och att de på så sätt kan pressa priserna. Tidigare har varje landsting gjort sin egen bedömning av om nya läkemedel är värda att införa, och förhandlat om priset. Detta förutsätter självklart att majoriteten av landstingen följer de nationella rekommendationerna.
Samtidigt som en nationell process för införande av läkemedel är ett viktigt verktyg för att patienten snabbt ska få ett godkänt läkemedel kvarstår faktum: Sveriges 21 landsting har 21 olika budgetprocesser för att planera för framtida läkemedelskostnader. Detta är i förlängningen ohållbart.
Tillsammans föreslår vi därför en nationell fond för finansiering av nya läkemedel under en introduktionsfas på 2–3 år.
Den nya nationella modellen för införandet av läkemedel kombinerat med en nationell fond för införande av nya läkemedel har förutsättningar att leda till flera positiva faktorer:.
•  Patienterna får snabbare och mer jämlik tillgång till nya effektiva läkemedel.
•  Förutsättningar skapas för bred klinisk uppföljning och forskning.
•  Möjligheterna ökar för individuell cancerdiagnostik vilket ger vården större kunskap om vilka tumörtyper som har störst nytta av de nya målinriktade läkemedlen.
Med en nationell fond blir läkemedel en fråga om patientens bästa och inte landstingsbudgetens bästa.
STEFAN BERGH.
generalsekreterare, Cancerfonden.
ELIZABETH BERGSTEN NORDSTRÖM.
ordförande, BRO.
LENA MALM.
ordförande, Cancer Gotland.
TOBIAS KVANT.
ordförande, Carpa patientförening.
MARGARETA SUNDSTEN.
ordförande, Gynsam.
JEANETTE KANKA.
ordförande, Melanomföreningen.
SÖREN SELINDER.
förbundsordförande, Mun- och halscancerförbundet.
KATARINA JOHANSSON.
ordförande, Nätverket mot cancer – undertecknar för samtliga medlemsförbund: Barncancerfonden, Blodcancerförbundet, Cancerföreningen Palema, ILCO Tarm- uro- och stomiförbundet, Lungcancerförbundet Stödet, Mag- och tarmförbundet, Nätverket mot gynekologisk cancer, Svenska hjärntumörföreningen, Svenska Ödemförbundet.
ALF CARLSSON.
ordförande, Prostatacancerförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
