Kvotering leder inte till jämställdhet.
Den 14 juli läser vi på Brännpunkt: ’’Vi tror att en av anledningarna till att Sverige halkar efter är att jämställdhetsfrågan i allmänhet och kvotering i synnerhet, ansetts vara en vänsterfråga’’. Låt oss modifiera påståendet och hävda att det snarare är fokus på kvotering som motverkar jämställdhet.
Eftersom kvotering är en form av särbehandling – en grupp identifieras och ges särskilda spelregler – menar vi att sådan politik snarare motverkar jämställdhet. Kvinnor behandlas då som del av ett kollektiv och de individuella rättigheterna och egenheterna negligeras. Jämställdhet kan bara uppstå när lika spelregler föreligger, aldrig genom särbehandling.
Det här är en argumenterande text med syfte att påverka. Åsikterna som uttrycks är skribentens egna.
Författarna bakomBrännpunktsartikeln skulle säkert invända att det alls inte är lika spelregler som gäller idag, varför situationen måste vridas tillrätta med politiska instrument. Visst delar vi deras frustration över att utvecklingen mot ett mer jämställt näringsliv inte har gått snabbare. Vi tror dock att ytterligare särreglering är fel verktyg för att uppnå målet. Dessutom skulle könskvotering av bolagsstyrelser inte i sig lösa ojämställdheten i näringslivet. Det krävs andra slag av verktyg. Lika rättigheter är alltid rätt och det enda som kan identifieras som rättvist, oavsett om man diskuterar kön, etnicitet eller någon annan populär gruppidentifiering.
Norge brukar tjäna som exempel när kvoteringsförespråkare vill uppvisa ett slags facit, så också i Brännpunktsartikeln. Man hävdar att den norska kvoteringen av kvinnor till större bolags styrelser har resulterat i att fler kvinnor rekryterats även till chefs- och direktörsposter, varför kvotering bör införas också i Sverige för att öka andelen kvinnliga chefer.
Dock kan ett argument som bygger på falska premisser knappast övertyga. Det har nämligen visat sig att norska bolag som inte lyder under kvoteringslagen har ökat andelen kvinnliga chefer – medan andelen kvinnliga chefer i bolag som lyder under kvoteringslagen helt och hållet har stått still sedan lagen infördes. Norges kvotlag är därmed främst ett exempel på hur man inte bör göra för att öka andelen kvinnliga chefer.
Låt oss avsluta med att bemöta artikelns huvudbudskap. Man efterfrågar en så kallad parlamentarisk överenskommelse om könskvotering med motiveringarna att detta är en demokratifråga samt att en majoritet av kvinnorna på Veckans Affärers hedervärda lista över näringslivets mest mäktiga kvinnor är för kvotering.
Om detta är en demokratifråga vore det väl rimligare att tillfråga svenska folket vad de tycker om kvotering, än ett begränsat antal framgångsrika kvinnor? Novus Opinion gjorde i april i år en sådan undersökning som visar att 63 procent av svenska folket är emot kvotering till bolagsstyrelser.
Vi tror att företagarna och företagens ägare bättre än någon politiker – oavsett politisk färg och kön – kan avgöra hur den mest lönsamma strategin för framtiden ser ut. Marknaden har visat sig rättvisare än stater och politiker när det gäller att döma vilka företag som förtjänar framgång och inte.
Det finns en tendens hos kvoteringsförespråkare att beskriva kvotering som något modernt och innovativt. I en demokrati är kvotering snarare två steg bakåt än ett framåt. Låt oss utforska vad andra verktyg kan bidra med jämfört med könskvotering, för att nå bättre jämställdhet i näringslivet.
SOFIA FALK vd och grundare Wiminvest.
ANNIKA von HAARTMAN övervakningschef NASDAQ OMX Nordics.
ANITA LIGNELL DU RIETZ fil dr och författare.
GUNILLA von PLATEN entreprenör och grundare Xzakt Kundrelation.
YVONNE ROSENTHAL företagare och psykolog.
ANNELIE TELFORD vd Debaser.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
