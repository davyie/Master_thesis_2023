Borgerlig aktivism ska ge oss segern.
VALÅRET 2002 KAN bli vad 1968 var för våra föräldrar. Året då man valde sida. Terrorattackerna och Göteborgskravallerna har förstärkt den politiska laddningen.
Händelserna har drivit fram en konfliktlinje där frågor om ägande och frihet är helt centrala för den politiska debatten. För många unga väljare finns det egentligen bara ett val i höstens riksdagsval – det ideologiska ställningstagandet mellan höger och vänster. För den konflikten står moderaterna bra rustade. Med ett nytt idépolitiskt program finns det en djärvare ideologisk ansats för liberalism och humanism än någonsin tidigare.
Nu vill vi visa på hur de idéerna kan tillämpas på fler fält än vad som brukar förknippas med moderaterna.
1 Vi startar en modern människorättsaktivism! Samtidigt som idén om mänskliga rättigheter sprider sig över världen blir förståelsen för vad de innebär allt klenare i Sverige.
Regeringen har i fallet med de terroristmiss-tänkta svenskarna åsidosatt den enskildes rätt på ett groteskt sätt. Och samtidigt som extrema djurrättsrörelser växer har människorättsorganisationen Amnesty tappat 20000 medlemmar de senaste åren.
Med sajten: www.människorätt.nu vill vi gjuta liv i de klassiska idéerna om mänskliga rättig-.
heter och starta en modern människorättskamp.
2 Vi driver frihetsfeminism! Feminism som idé utgår från liberalismen. Alla människor är lika värdefulla och alla olikheter är lika värdefulla. Påtvingade könsroller gör att både kvinnor och män begränsas i sina livsval.
Vi vill diskutera och agera, samtala och medvetandegöra. Varken kvinnor eller män är homogena grupper. Däremot finns attityder som blir gemensamma problem. De vill vi bekämpa, och har därför startat nätverket: www.frihetsfeminism.nu.
3 Riv murar för flyktingar! Varje människa som kommer till Sveriges gräns har en anledning för att söka sig hit. Och varje människa som vill bygga sin framtid i vårt land borde ses som en möjlighet.
Men i dag fäller vi hellre än friar, utvisar hellre än tar in. Det vill vi ändra på. Vi vill fortsätta liberalisera moderaternas flyktingpolitik och driver förslag om en privat flyktinggaranti som möjliggör för enskilda människor och föreningar att själva ta ansvar för flyktingar. Lika viktigt är att asylsökande får arbetstillstånd direkt vid gränsen.
4 Mer kapitalism! Vi står upp för vinstintresset där statliga monopol härskar nästan oinskränkt i dag.
Fler människor ska ges drivkrafter att vara med och förbättra sjukvården och utbildningen i det här landet. Och marknadsekonomin måste få utrymme att ersätta den groteska bostadspolitiken med reglerad hyressättning. Vi tar striden för marknadshyror – som kapar köerna och räddar kvar hyresrätterna.
Precis som 1968 lever aktivismen. Som engagerade i Moderata ungdomsförbundet har vi samlat in namn för amnesti till gömda flyktingar i landet. Vi har tågat för homosexuellas lika rätt, och protesterat mot dödsstraffen i Kina. Vi har demonstrerat för äganderätt och frihandel på gatorna.
Den borgerliga aktivismen tar vi med oss i valrörelsen – och in i riksdagshuset.
Martin Andreasson.
Peter Danielsson.
Ulrika Karlsson.
Johanna Möllerström.
Henrik von Sydow.
Moderata Ungdomsförbundets.
toppkandidater till riksdagen.
