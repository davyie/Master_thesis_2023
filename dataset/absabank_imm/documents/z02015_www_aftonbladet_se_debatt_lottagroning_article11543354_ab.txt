Starta myndigheter utanför Stockholm.
Jag såg att Kriminalvårdens transportjänst sedan myndighetens kontor flyttade från Göteborg till Arvidsjaur har haft problem med att avvisa asylsökande. De som inte får stanna har suttit för länge i förvar eftersom den nyanställda personalen inte klarat av sina uppgifter. Det här är inget unikt problem. Myndigheter som utlokaliseras får ofta problem med sin kompetens eftersom de har svårt att få personal att flytta med och dessutom tar det tid att bygga upp verksamheten med ny personal.
Det är idiotiskt att utlokalisera redan etablerade myndigheter. Det är mycket bättre att se till att alla nya myndigheter som bildas, och det är ganska många, placeras utanför Stockholm. Det är bara onödigt lidande och oerhört kostsamt att slå sönder redan fungerande arbetsplatser och verksamheter.
Det är kanske svårt att ha någon framförhållning och långsiktighet i politiken när partikamrater i drabbade kommuner skriker på hjälp. Men Sverige drabbas ständigt av nedläggningar och kriser och det vore bättre att satsa på en politik som inte bara är ett lapptäcke utan inbegriper en utvecklingsstrategi för landet som helhet.
Lotta Gröning.
