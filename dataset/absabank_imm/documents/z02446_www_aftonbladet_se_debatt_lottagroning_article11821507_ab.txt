Sluta hyckla om EU-medlemskapet.
EU-val mitt under brinnande kris när massuppsägningar råder, a-kassan höjs och folk får gå från hus och hem är inte så där värst lyckat. Särskilt inte eftersom fokus blir på administration, parlamentarikernas löner och en toppstyrd institution som satsar miljarder i reklampengar för att folk ska tycka rätt och helst bra om EU.
Jag måste säga att hittills har inget av våra EU-entusiastiska partier lyckats presentera en trovärdig politik för Sveriges medlemskap.
Vi ska vara med för fred eller för att slippa växla pengar när vi åker utomlands eller för att inte bli isolerade eller för att våra statsråd ska få vara med och spela med de stora grabbarna. Ärligt talat det håller inte. Vi har varit med i EU i 13 år och fortfarande finns det många som kräver utträde, som inte vill vara med. På område efter område dagtingar vi i viktiga profilfrågor för både landet och folket. Så här kan det inte fortsätta.
De politiska partierna som fört in oss i EU måste ta ett ansvar för en vettig EU-politik. De måste sluta att tala med oss som om vi vore mindre vetande och sluta låtsas som om ingenting förändras och sluta försöka ge sken av att vi bestämmer själva.
Sluta hyckla och ge oss en vettig politisk strategi för Sveriges medlemskap i EU! Tyck någonting, jamsa inte bara med, och säg nej till beslut som upprör de människor ni representerar.
Läs Lotta Grönings blogg.
Lotta Gröning.
