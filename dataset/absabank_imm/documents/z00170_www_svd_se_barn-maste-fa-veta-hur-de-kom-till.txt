Barn måste få veta hur de kom till.
Surrogatmödraskap ställer stora krav på öppenhet mot de barn som tillkommer på detta sätt, skriver tidigare adoptionsutredare Ingrid Stjerna i en kommentar till debatten på Brännpunkt.
Personligen har jag en oro kring att detta kan bli ett ännu svårare ämne för föräldrar att prata med sina barn om, ännu svårare än adoption.Ingrid Stjerna.
Det här är en argumenterande text med syfte att påverka. Åsikterna som uttrycks är skribentens egna.
Flera artiklar på Brännpunkt har tagit upp frågan om surrogatmödraskap med anledning av den utredning som nu pågår i frågan om hur vårt samhälle skall ställa sig till att barn blir till på detta sätt.
Det är viktigt att ha förståelse för det trauma det är för många barnlösa att inte få det barn de längtar efter, en insikt som kanske inte alla debattörer har. Det är bra med debatten av många anledningar. Kanske vore det bra om den var ännu mer intensiv och högljudd.
**Själv har jag ägnat **större delen av min yrkesverksamma tid åt adoptionsfrågor.
Den vägen blir man djupt insatt i både sorgen kring barnlöshet och adopterades ibland mycket starka behov av att få information om sin bakgrund. Det handlar då om biologiska sammanhang men också om hur beslut fattades och på vilka grunder.
Med den bakgrunden oroar det mig att det så gott som aldrig finns med i debatten kring surrogatlösningar, hur vi kan tänka oss att de barn som blir till med hjälp av surrogatlösningar, och hur de kommer att se på våra val.
Personligen har jag en oro kring att detta kan bli ett ännu svårare ämne för föräldrar att prata med sina barn om, ännu svårare än adoption. Det har ju genom åren visat sig vara mycket svårt för många föräldrar att tidigt och tydligt informera sina barn om deras adoption och att sedan fortsätta att hålla ämnet öppet för dem.
Jag kan i andanom se växande, medvetna ungdomar som konfronterar sina föräldrar med just de argument som bland annat nämndes i artikeln på Brännpunkt 1/12. Ja, penningfrågan finns som en del men kanske framförallt funderingar kring etiken i arrangemanget.
Surrogatmödrars, eller värdmödrars som de också kallas, situation kan väcka många frågor, naturligtvis i oseriöst skött arrangemang men även annars.
Man kan oroa sig för hur dessa kvinnor på längre sikt lever med det de varit med om. Psykologiskt men även fysiologiskt har de tagit en risk som kanske inte hinner i fatt dem förrän efter flera år.
Med detta sagt vill jag inte ta ställning till rätt eller fel i frågan. Kanske skall jag i stället erkänna att jag gått från en övertygelse om att det var fel till något jag i stället vill kalla för en oro.
Vad jag dock vill vara tydlig med, på grund av mina erfarenheter från adoption, det är att dessa familjer, det vill säga först de blivande föräldrarna och senare familjen, måste få klok och insiktsfull förberedelse för det föräldraskap de tagit på sig. Det kommer föräldrarna att behöva för att redan på ett tidigt stadium orka prata med sina barn om det, och för att senare kanske orka ta emot barnens eventuella kritik.
Här, som i så mycket annat , får en generation inte handla mot nästa generation på ett sätt som den förra inte kan tala öppet med den yngre generationen om.
INGRID STJERNA.
har arbetat med adoptioner och har hjälpt barn som söker sina rötter.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
