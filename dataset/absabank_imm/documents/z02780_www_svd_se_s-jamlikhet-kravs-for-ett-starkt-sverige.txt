S: Svenska modellen ska utvecklas – inte avvecklas.
Att öka jämställdheten och jämlikheten är grunden för att värna den svenska modellen. Det skriver Socialdemokraternas partisekreterare Carin Jämtin och gruppledare Tomas Eneroth på partiets dag i Almedalen.
Vi är halvvägs genom mandatperioden och börjar nu tydligt se effekterna av regeringsskiftet 2014. Sverige har stark tillväxt, sjunkande arbetslöshet och rekordhög sysselsättning. Bostadsbyggande ökar liksom det privata näringslivets investeringar. Det är effekterna av en politik som sätter investeringar före skattesänkningar. Det är en politik som gör att jämlikhet och frihet ökar i samhället. Vår politik gör skillnad.
Det här är en argumenterande text med syfte att påverka. Åsikterna som uttrycks är skribentens egna.
I ett svårt parlamentariskt läge har regeringen rott i land viktiga blocköverskridande överenskommelser om försvaret, betyg, asyllagstiftning och ett nytt ramverk för finanspolitiken. För första gången har Sverige nu en, för industrin så viktig, blocköverskridande överenskommelse om hur vi ska trygga Sveriges energiförsörjning. Och dessförinnan var Sverige en stark röst i förhandlingarna då världens länder tecknade ett nytt globalt klimatavtal på COP21 i Paris.
Det underskott i statsfinanserna som lämnades av den tidigare borgerliga regeringen är tack vare en ansvarsfull ekonomisk politik på väg tillbaka till överskott och så sent som förra veckan kunde Sverige glädjas då regeringen genom skicklig diplomati lyckades säkra en plats i FN:s säkerhetsråd.
Samtidigt står vi inför stora utmaningar i Sverige och i världen. Vi har under lång tid sett inkomstskillnaderna öka och ojämlikheten bli allt mer alarmerande. EU-gemenskapen behöver stärkas och förtydligas inte minst efter att britterna röstat för ett brexit. I höstas hanterade regeringen den största flyktingkrisen i modern historia och arbetet med att få in de nyanlända på arbetsmarknaden har bara börjat.
Mot den nuvarande regeringens politik står samma borgerliga partiers politik som gav Sverige ett enormt ekonomiskt underskott och som prioriterade skattesänkningar framför investeringar i skolan, välfärden och bostäder. Anna Kinberg Batra fortsätter driva samma politik som lade grunden till många av de problem som Stefan Löfvens regering nu börjat ta itu med. Sämre villkor på arbetsmarknaden och nya skattesänkningar.
I den så kallade plan som Moderaterna säger ska bygga Sverige klingar orden ihåligt. De skriver att de vill agera mot den som smiter från skatt – men klarade inte av att ta ställning för ett EU-direktiv mot skatteflykt i skatteutskottet i riksdagen. De skriver att vi inte kan ha dyra arbetsmarknadsåtgärder som inte leder till jobb – men berättar inte att det var de själva som införde många av de åtgärder de vänder sig emot. De skriver att det är ohållbart att låna för att täcka den akuta flyktingkrisens effekter – men nämner varken att de själva var med och beslutade om lån på tio miljarder kronor i höstas i just det syftet, eller att de under hela den förra mandatperioden tyckte att det var okej att låna till skattesänkningar för höginkomsttagare. De skriver att de vill ha nolltolerans mot dåliga skolor – men nämner inte att skolresultaten sjönk som en sten under den tidigare moderatledda regeringen. De vill, helt emot vad de lovade i valrörelsen, införa ett sjätte jobbskatteavdrag – men kallar det för ett "första jobbet-avdrag". I grunden ligger samma gamla moderata politik som skulle öka klyftorna i Sverige än mer. Det är inte vägen framåt, det kommer inte bygga Sverige starkt för framtiden.
Skräddarsydda kurser i ämnen som intresserar och engagerar både kropp och själ.
För Sverige är vägen framåt mer samarbete. Framgången för vår del är att fortsätta utveckla den svenska modellen eftersom vi är övertygade om att det är ett samhälle som håller ihop som har störst möjlighet att möta de utmaningar som omvärlden ställer oss inför. Principerna för den svenska modellen – en arbetsmarknad där parterna kommer överens, en öppen ekonomi och en generell välfärd – ger Sverige en stabil ekonomi och en möjlighet för människor att känna framtidstro oavsett storlek på plånbok.
Sverige är nu på rätt väg – men priset för åtta års underinvesteringar under den tidigare regeringen kommer att ta tid att reparera. Nu krävs ett helhetsgrepp för svensk arbetsmarknad och svensk välfärd. Halvvägs in i mandatperioden gör vi permanentade satsningar om 10 miljarder på svensk välfärd. Vi skapar 50 000 fler studieplatser så att människor kan utbilda sig för att ta jobb där kompetent arbetskraft saknas idag. Vi investerar vidare 60 miljarder kronor per år i att bygga fler bostäder, vägar och järnvägar och för att anställa fler i välfärden. Vi gör framtidsinvesteringar för klimat och miljö och har fattat beslut om en ny exportstrategi för Sverige så att de svenska företagen kan växa på en internationell marknad.
Vi socialdemokrater kommer aldrig att ställa grupper mot varandra. När vi utvecklar den svenska modellen gör vi det med allas individuella frihet i fokus. En förutsättning för en fungerande svensk modell är att vi återigen tar krafttag för att öka jämställdheten och jämlikheten. I Sverige ska föräldrar kunna dela lika på ansvaret i hemmet, få samma möjligheter på arbetsmarknaden och inte utsättas för osynlig kvotering i form av glastak och glashissar. I Sverige ska man känna sig säker då man dansar, demonstrerar och står upp för kärleken i ett Pridetåg. En feministisk och progressiv regering är en garant och en förutsättning för detta.
Det är så vi bygger för framtiden, genom stora och breda investeringar i det gemensamma samhällsbygget, från grunden. För att det ska fungera krävs samarbete. Samarbete som inte tar hänsyn till blocktillhörighet utan samarbete som utgår från partipolitisk övertygelse. Den svenska modellen ska utvecklas – inte avvecklas. Det är ett socialdemokratiskt löfte nu och för framtiden. Nu fortsätter vi samhällsbygget för att fler ska komma i jobb, ge människor jämlika möjligheter och skapa framtidens Sverige, ett Sverige som håller ihop.
Carin Jämtin.
partisekreterare Socialdemokraterna.
Tomas Eneroth.
gruppledare för Socialdemokraterna i riksdagen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
