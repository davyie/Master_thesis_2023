Integriteten kan inte skyddas.
Det är en teknisk omöjlighet att Swiftavtalet kan skydda integriteten. Istället avslöjar överenskommelsen en okunnighet bland beslutsfattarna, skriver Detlef Quast, fil dr i datavetenskap.
Det är beklagligt att en kunnig statsvetare som Cecilia Malmström bemöter diskussionspartner med arrogant nedlåtande besserwisserattityder (SvD.se 2/8). Att dessutom pådyvla mig i typisk politikermanér åsikter som inte finns i min artikel (SvD.se 22/7) gör inte saken bättre. Jag har inte ens antytt att Malmström introducerade datalagringsdirektivet och tar därför inte på mig nattmössan.
Det här är en argumenterande text med syfte att påverka. Åsikterna som uttrycks är skribentens egna.
Men sanningen är att Malmström som EU-kommissionär driver införandet av direktivet i alla EU-länder inklusive Sverige. Detta trots att den Tyska Författningsdomstolen (en demokratisk grundpelare, som vi tyvärr saknar i Sveriges konstitution) har förklarat sättet att införa direktivet i Tyskland för icke författningsenligt. Malmström hänvisar till att hon är EU-kommissionär för bland annat polis och säkerhet och meddelar i förbigående att även integriteten intresserar henne och häri ligger svagheten i hennes argumentation.
Swiftavtalet mellan USA och EU, som ligger i flera olika språkversioner framför mig, ger USA möjligheten att begära ekonomiska bankdata och övervaka ekonomiska transaktioner mellan banker, privata företag och enskilda personer mellan EU och övriga världen.
Swift förmedlar dagligen cirka 15 miljoner ekonomiska transaktioner mellan cirka 8000 banker i världen. Avtalet kan i motsats till Malmströms påstående tyvärr inte skydda integriteten.
Det finns en rad anledningar till detta, de viktigaste är av teknisk natur. Artikel 4 avsnitt 6: om man inte kan urskilja specifika uppgifter av tekniska skäl ska alla potentiellt viktiga uppgifter överlämnas i samlad form. Som datasäkerhetsspecialist och framförallt på grund av Swifts eget uttalande, vet jag att det idag inte är möjligt att göra en kirurgisk exakt extraktion av önskade data. Därför finns den så kallade bulköverföringen av rådata. Man överför helt enkelt allt som har med ärendet att göra och skapar en mycket stor överexponering av oskyldiga personer och företag.
Artikel 5 avsnitt 2c: Tillhandahållna data ska vara snävt utformade. Av ovan nämnda tekniska skäl, kan detta åtagande inte genomföras på ett tillfredsställande sätt.
Skräddarsydda kurser i ämnen som intresserar och engagerar både kropp och själ.
Avsnitt 2d: data ska bevaras i en säker fysisk miljö. Detta avsnitt stödjer inte heller Malmströms argumentation, på grund av teknisk omöjlighet. Data som en gång har lämnat Swiftservern är inte längre i säkert förvar. Det är därför vi lägger så mycket pengar på forskningen kring datasäkerhet. Att alla data dessutom enligt avsnitt 2l ska åka runt i 5 (!!) år i USA ger inget större förtroende för förhandlarnas tekniska kunskap.
Även Peter Schaar, the Federal Commissioner for Data Protection and Freedom of Information, den högst uppsatte tjänstemannen i den tyska regeringen för bland annat medborgarnas datasäkerhet kritiserade skarpt Swiftavtalet i ett anförande i Th. Heuss Akademie i Gummersbach: "Beslutet av EU-parlamentet och EU-kommissionen att bevilja amerikanska myndigheter tillgång till bankdata i Europa är ett djupt intrång i dataintegriteten. Swiftavtalet och hur det tillkommit är behäftat med allvarliga felsteg och misstag.".
Det allvarligaste brottet mot den personliga integriteten är Artikel 11: trots att EU-medborgare ska kunna erhålla rättigheten att få information om eventuella missbruk av egna ekonomiska data sätts denna rättighet i samma artikel ur spel.Om bland annat den nationella säkerheten står på spel behöver sådan information inte ges. Det låter rimligt tills man gör sig klart varför avtalet kom till: förbyggande av terroristdåd. Detta är utan tvivel en angelägen nationell fråga och därmed sätts automatiskt alla prövningsmöjligheter ur spel. En elegant men förödande cirkeldefinition.
Det vore därför angeläget att företag eller enskilda personer i Europa kräver att EU-domstolen undersöker om Swiftaavtalet i sin nuvarande form och med sin långtgående möjlighet att utlämna personliga ekonomiska data till USA:s underrättelseorganisationer via dito finansdepartementet är i överensstämmelse med europeisk rätt.
DETLEF QUAST (FP).
fil dr i datavetenskap, fil lic i kärnfysik och fd gästprofessor i ekonomisk informatik i Tyskland.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
