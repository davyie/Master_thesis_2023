Spelar ingen större roll om kor
äter gräs eller spannmål.
LRF:s förbundsordförande Helena Jonsson (Brännpunkt 4/5), och forskaren Artur Granstedt (7/5) menar att nötkött kan vara ett bra miljöval. Det finns många miljömål, och de måste kunna analyseras var för sig. Vi behandlade klimataspekten (3/5).
Det här är en argumenterande text med syfte att påverka. Åsikterna som uttrycks är skribentens egna.
Det är sant att det finns bättre och sämre nötkött. Vår analys gällde just det bättre nötköttet. Dessutom antog vi att utsläppen från nötköttet 2050 är 40 procent lägre än i dag. Ändå riskerar maten att ta upp hela vårt utsläppsutrymme om vi ska vara säkra på att nå tvågradersmålet.
Att kor betar framhålls av debattörerna. De är sant, men de äter även vall som odlas på åkermark, samt spannmål. För klimatet spelar det ingen större roll om kor äter gräs eller spannmål, metan bildas oavsett i deras magar.
Vidare hävdar de att inbindning av koldioxid i betesmark och träd kan göra nötköttet koldioxidneutralt. För det första, det kan ske viss kolinbindning i vall och betesmark, men inte nog för att kompensera nötköttets utsläpp. För det andra, produktion av nötkött kräver 20-30 gånger mer åkermark jämfört med vegetabilier (utöver betesmarken). Om målet är att binda koldioxid, så är det mycket effektivare att producera vegetabilier och plantera skog på marken som blir över. Nötkött kommer aldrig bli klimatsmart i en sådan jämförelse.
Debattörerna har rätt i att betande djur kan vara viktiga för den biologiska mångfalden, främst på gamla lågproduktiva betesmarker. Här är det som LRF påpekar viktigt att skilja på konsumtion och produktion. Det finns anledning att ge riktat stöd för att hålla landskapet öppet på marker med särskilt hög biologisk mångfald eller med högt kulturvärde. Men detta måste göras samtidigt som vi minskar konsumtionen av nötkött om vi ska klara klimatmålen.
LRF argumenterar för att det är avgörande med minskade utsläpp från konsumtionen och att man bör välja det mest klimatsmarta alternativet. På den punkten är vi helt överens. Dock är det mest klimatsmarta alternativet inte svenskt nötkött, utan vegetabilisk kost, följt av kyckling och sen gris.
FREDRIK HEDENUS.
fil dr energi och miljö.
DAVID BRYNGELSSON.
fil lic energi och miljö.
JÖRGEN LARSSON.
fil dr sociologi.
samtliga verksamma vid Fysisk resursteori, Chalmers.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
