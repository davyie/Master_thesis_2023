Vad retade du dig på 2005?
Det är näst sista dagen på detta gamla år. Ajöss 2005! För vissa har det varit ett bra år för andra inte. Jag funderade lite på vad vi retat oss på under året. Laila Freivalds ligger nog i topp! Henne har vi varit så arga på att ilskan mer eller mindre har övergått i mobbning. Det är som om hon bär skulden till att svenskar dog i Thailand.
Vi har retat oss på Göran Persson också. Det lär vi fortsätta att göra kan jag tänka. Nu har han startat jordbruksfirma hemma på gården.
Vi har inte varit lika arga på alliansen, mer förbryllade. Fredrik Reinfeldts lätt rosa ton är märklig. Arga var vi däremot på Tiina Rosenberg. Så himla arga att hon lämnade politiken och hördes av för första gången i går. Hon var i radion faktiskt. Tiina föll i det allmänna drevet mot tesen att män är djur. Föll gjorde nog också Gudrun Schyman. Är det någon som sett till henne?.
Jag har också personligen saknat Maud Olofsson. Hon försvann när centerpressen såldes. Sedan dess har hon bara skymtat mellan raderna i media och jag undrar varför? På debattsidan har vi rasat mot maten i äldrevården och mot dagis!.
Har du retat dig på något annat och vad tänker du bli arg för nästa år? Mejla oss [email protected].
Lotta Gröning.
