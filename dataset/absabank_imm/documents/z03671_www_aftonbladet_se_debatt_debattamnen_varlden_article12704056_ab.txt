Det finns viktigare frågor än Carl Bildts twittrande.
Attentaten i Stockholm visar att inte heller Sverige kan räkna med att vara förskonat från terrorism. Men istället för att diskutera hur vi kan skydda Sverige från nya attacker, verkar oppositionspolitiker hellre vilja prata om Carl Bildts twitterflöden.
Mycket talar för att vi vaknade upp till ett nytt Sverige i söndags morse. Ett terroristattentat av den här sorten ställer många viktiga frågor: Hur kunde det ske? Vilka var inblandade? Och viktigast av allt att få svar på; hur ser vi till att det aldrig någonsin inträffar i Sverige igen?.
Det är stora och viktiga ämnen. Men det är också både komplexa och svåra frågor att svara på. Måhända är det därför som vissa politiker istället verkar vara fullt upptagna med att diskutera andra politikers närvaro i sociala medier.
Ett exempel är socialdemokraten Håkan Juholt. Som ordförande i riksdagens försvarsutskott vore det naturligtvis intressant att få veta hans åsikt om hur vi kan göra Sverige säkrare i tider av terrorism. Men det har vi inte fått. Istället får vi ta del av långa utläggningar där Juholt ondgör sig över att utrikesminister Carl Bildt tidigt var ute och twittrade om bombattentaten.
Onekligen ett mycket påvert bidrag till debatten. Frågan man ställer sig är naturligtvis om detta verkligen är det viktigaste budskapet från försvarsutskottets ordförande när Sverige har drabbats av ett omfattande terrordåd. Dels för att det direkt gjorde partipolitik när vi istället borde mana till samling och återhållsamhet. Men också för att det så fullständigt missar de stora frågor om landet säkerhet vi istället borde adressera.
Låt oss konstatera att Carl Bildt är en utrikesminister med en hög närvaro i debatten. Via sin blogg och sina Twitterflöden har han på ett aldrig tidigare skådat sätt, erbjudit medborgarna en möjlighet att snabbt och enkelt kunna informera sig på utrikesområdet. Många andra politiker av skiftande partifärg har tagit efter och gjort samma sak.
Genom att läsa bloggar, hemsidor och Twitter har väljarna fått en möjlighet att snabbt bilda sig en uppfattning om olika politiska frågor. Samtidigt har vi politiker fått möjligheten att kunna förklara vad vi vill med olika beslut och vara interaktiva med våra väljare. Vi ska slå vakt om det eftersom det är ett viktigt framsteg för kontakten mellan väljare och förtroendevalda.
Man kan som delar av oppositionen tycka att Carl Bildt borde ha väntat med sitt Twittermeddelande. Alltid finns det något att vänta på. Men i sak var det faktiskt inga felaktigheter i det meddelande han sände ut. Att det rörde sig om terrorism stod tidigt klart för svenska folket.
Låt oss inte heller glömma bort var vi kommer ifrån. Under tsunamikatastrofen julen 2004 tog det mycket lång tid innan ansvariga politiker började informera allmänheten. När informationen väl kom var den till stora delar felaktig. Och medan sanningen sakta sipprade fram hade vi en utrikesminister som inte ens visste var Khao Lak låg någonstans.
Twitter och andra sociala medier är bra verktyg också för våra toppolitiker, eftersom de möjliggör en snabb informationsspridning. Visst kan man oroa sig för att det ibland går undan när politiker twittrar. Men i ärlighetens namn är paragrafrytteri och senfärdiga politiker utan väljarkontakt någonting betydligt värre att oroa sig för.
Det borde inte minst fler politiker ta till sig när vi nu förhoppningsvis får en bred debatt om hur vi kan skydda Sverige mot terrorism.
Johan Forssell Riksdagsledamot (M).
