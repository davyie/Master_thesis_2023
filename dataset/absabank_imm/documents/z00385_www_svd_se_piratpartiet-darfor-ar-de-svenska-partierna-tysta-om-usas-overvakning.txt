Därför är de svenska partierna så tysta.
Den dystra bild Gösta Hulthén målar upp av övervakningssamhället är tyvärr helt sann (Brännpunkt 6/8). Det är inte en dystopi vi kanske är på väg mot. Det är en verklighet vi alla befinner oss mitt uppe i, skriver Anna Troberg, Piratpartiet.
En ny integritetsdebatt skulle blottlägga det pinsamt bleka motståndet mot övervakningshysterin.Anna Troberg.
Det här är en argumenterande text med syfte att påverka. Åsikterna som uttrycks är skribentens egna.
Den skamlösa amerikanska övervakningen i NSA:s regi är dock bara en av övervakningssamhällets byggstenar. I detta faktum finner man också förklaringen till de svenska riksdagspartiernas tystnad kring Edward Snowdens avslöjanden om den amerikanska övervakningen.
Svenska riksdagspolitiker vet att i samma ögonblick som de går med på att diskutera NSA:s övervakning, så kommer de också att tvingas tala om övervakning i svensk regi. Det vill säga, sådan övervakning de själva varit med och rullat ut den röda mattan för.
Man skulle tvingas att tala om FRA-lagen, implementeringen av EU:s datalagringsdirektiv och uppluckringen av lagen om elektronisk kommunikation (LEK). Man skulle också tvingas in i samtal om exakt hur kort USA:s koppel på Sverige egentligen är.
Regeringspartierna vill inte diskutera sin oproportionerliga terrornoja. Den noja som bland annat fått Göteborgspolisen att med dragna vapen sparka in dörren hos oskyldiga barnfamiljer. Man vill inte dra upp FRA:s systematiska arrogans inför de regler de har att följa.
Inte heller oppositionspartierna är intresserade av en ny integritetsdebatt. En sådan debatt skulle blottlägga det pinsamt bleka motstånd mot övervakningshysterin som de presterat de senaste åren. Sporadiska och oengagerade inhopp i elfte timmen är inget som drar röster från de som verkligen bryr sig om sin personliga integritet.
Skräddarsydda kurser i ämnen som intresserar och engagerar både kropp och själ.
Regeringen och oppositionspartierna sitter därför lugnt ner tillsammans i båten och undviker nogsamt att ens närma sig detta minerade området inför supervalåret 2014. De vill segla in i en ny mandatperiod utan några integritetsstormar. Det kan de glömma. De guppar fram i piratvatten och det drar ihop sig till storm.
ANNA TROBERG.
partiledare Piratpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
