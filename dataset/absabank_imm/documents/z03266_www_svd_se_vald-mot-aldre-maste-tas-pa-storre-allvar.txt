Våld mot äldre måste tas på större allvar.
Närståendes våld mot äldre personer har alltför länge varit en försummad fråga. Nu har FN:s generalförsamling utsett den 15 juni till en världsdag för att uppmärksamma våld och övergrepp mot äldre kvinnor och män. Låt denna dag bli startdatum för ett offensivt arbete för äldres mänskliga rättigheter, skriver flera debattörer gemensamt.
Alice är dement. Gång på gång kommer hon till vårdcentralen med blåmärken som hon inte kan förklara. Personalen vet inte att hon under hela sitt äktenskap har misshandlats både fysiskt och psykiskt av sin man. Nu kan hon inte längre själv sätta ord på vad som är fel.
Det här är en argumenterande text med syfte att påverka. Åsikterna som uttrycks är skribentens egna.
Maria har en medelålders son med missbruksproblem och psykisk ohälsa. För att finansiera sitt missbruk stjäl han hennes pengar och värdesaker. När Maria protesterar misshandlar han henne. De sista åren har bostaden varit nästan tömd på möbler. Där bor Maria, som isolerar sig av skam.
Valter vårdas i sitt hem av sin hustru och behöver tillsyn dygnet runt. Hustrun får sällan sova en hel natt och en kväll brister det: Hon går hemifrån och blir borta hela natten. Valter är ensam kvar i hemmet till nästa dag då hemtjänsten kommer.
Alice, Maria och Valter är bara några av många äldre som utsätts för våld och övergrepp av sina närstående. Även om det är svårt att tro att någon kan utsätta en äldre person för våld tyder mycket på att våld mot äldre är relativt vanligt. En omfångsstudie i Umeå kommun visade redan för tio år sedan att 16 procent av kvinnorna och 13 procent av männen utsatts för våld efter 65 års ålder, och i en färsk studie från Stiftelsen Äldrecentrum konstateras att 70 procent av de anställda inom äldreomsorgen i sitt arbete stött på våldsutsatta äldre kvinnor. Samtidigt kommer en stor del av våldet inte till sjukvårdens eller rättsväsendets kännedom – Brottsförebyggande rådet uppskattar att 80 procent av våld i nära relationer aldrig anmäls. Studien från Äldrecentrum visar bland annat att:.
• Äldre utsätts för fysiskt, psykiskt, sexuellt och ekonomiskt våld, liksom för försummelse och vanvård.
• De vanligaste förövarna är make, sambo, särbo, barn, medboende på äldreboende, gäster på dagverksamhet samt personal.
Skräddarsydda kurser i ämnen som intresserar och engagerar både kropp och själ.
• Äldre är ofta sårbara och har svårt att värja sig mot våldet.
• Ett vanligt skäl till att den som utsätts för våld inte söker hjälp är beroendeställning till förövaren och skamkänslor.
• Utbildningsbehovet för yrkesgrupper som möter äldre är stort.
Från tidigare forskning vet vi att våld mot äldre oftast sker i hemmet. Vi vet att våldet både kan vara en fortsättning på våld som pågått under många år och börja när offer eller förövare är äldre. Vi vet att både äldre kvinnor och män utsätts för våld, men att våldet mot kvinnorna är grövre, mer upprepat och får allvarligare konsekvenser. Vi vet att risken för att äldre ska utsättas för våld ökar vid sjukdom (till exempel demenssjukdom) och funktionsnedsättning hos den äldre, när omsorgsbehovet är stort, när våld förekommit i relationen tidigare och när personen som vårdar den äldre har missbruksproblematik eller lider av psykisk sjukdom. Inom vård och omsorg ökar risken för omsorgsbrist och vanvård vid hög arbetsbelastning och om personalen saknar adekvat utbildning.
Socialstyrelsens tillsyn 2008-2009 om kommuners ansvar för våldsutsatta kvinnor visade att äldre kvinnor sällan uppmärksammas inom socialtjänstens kvinnofridsarbete och att det saknas insatser som riktar sig till våldsutsatta äldre kvinnor. Även riksdagen har konstaterat att våld mot äldre är ett försummat problem, och uppmanade i mars regeringen att ta fram en strategi för att motverka våld mot äldre. Äldreminister Maria Larsson har lovat att presentera en sådan under 2013, vilket är ett glädjande besked. Vi som undertecknat den här artikeln erbjuder våra kunskaper och erfarenheter i arbetet med att ta fram strategin.
En annan aspekt vi vill uppmärksamma när det gäller våld mot äldre är det ökade trycket på anhöriga att vårda närstående äldre. Så kallad anhörigvård är en vårdform som ökat kraftigt på senare år, Socialstyrelsen uppger att 870 000 personer i Sverige idag kontinuerligt ger stöd och vård till äldre anhöriga. Att under lång tid vårda en närstående kan innebära tung psykisk och fysisk belastning, vilket ibland leder till att vårdaren inte förmår se till den äldres behov eller, i värsta fall, tar till våld. Den som vårdar en långvarigt sjuk närstående har enligt socialtjänstlagen rätt till fysiskt, psykiskt och socialt stöd. Men studier visar att endast var fjärde anhörigvårdare känner till att de har rätt till detta stöd. Vi anser att detta är en alarmerande siffra.
Det duger inte längre att blunda för äldre kvinnors och mäns utsatthet för våld. Vi kräver nolltolerans mot våld mot äldre! Våld får aldrig ursäktas med att förövaren "inte menar något illa" eller att det är för sent eller besvärligt att agera. Våld får inte heller accepteras som "omsorgsproblem" eller "familjekonflikter". Våld är brottsliga handlingar som ska utredas av rättsväsendet, och den som utsätts för våld har rätt till både akut och långsiktigt stöd från samhället.
Vi föreslår att 15 juni, FN:s världsdag om våld och övergrepp mot äldre, blir startdatum för ett offensivt arbete för äldres mänskliga rättigheter. Nu vill vi se ett tydligt engagemang från politiker och beslutsfattare inom socialtjänst, hälso- och sjukvård och rättsväsendet, vilka vi uppmanar att:.
KARL ERIK OLSSON.
förbundsordförande i Sveriges Pensionärsförbund (SPF).
JÖRAN RUBENSSON.
förbundsordförande i Sveriges Pensionärers Riksförbund (SPRF).
JANETTE BÄCKMAN.
styrelseledamot i Pensionärernas Riksorganisation (PRO).
SVEN-ERIK ALHEM.
förbundsordförande i Brottsofferjourernas Riksförbund.
ANGELA BEAUSANG.
ordförande i Riksorganisationen för kvinnojourer och tjejjourer i Sverige (Roks).
ANNELIE NORDSTRÖM.
ordförande i Svenska Kommunalarbetarförbundet.
EVA OLOFSSON (V).
ledamot av riksdagens socialutskott.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
