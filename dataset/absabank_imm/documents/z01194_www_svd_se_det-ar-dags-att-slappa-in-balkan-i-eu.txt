Det är dags att släppa in Balkan i EU.
Det saknas en bit i det europeiska pusslet. Strax öster om Italien, söder om Ungern, väster om Bulgarien och norr om Grekland ligger sex länder på västra Balkan som måste släppas in i EU för att pusslet ska bli komplett. Det skriver Anna Sundström, generalsekreterare för Olof Palmes Internationella Center.
När EU:s stats- och regeringschefer, bland dem Stefan Löfven, på torsdagen möter ledarna från Balkan tar de förhoppningsvis steget och öppnar unionens dörr för länderna på Balkan. Fortsatt utvidgning tjänar Sveriges intressen och bidrar till utveckling och stabilitet i Europas närområde.
Det här är en argumenterande text med syfte att påverka. Åsikterna som uttrycks är skribentens egna.
Under 1960- och 70-talet kom en stor grupp invandrare från Jugoslavien för att arbeta i svensk industri och var med och byggde vår välfärd. Efter Jugoslaviens sammanbrott anlände människor på flykt undan etnisk resning och grymt krig mellan tidigare grannar. I dag bor omkring 100 000 människor i Sverige med rötter på Balkan. Det ger en bra grund för att stärka både ekonomiskt och mänskligt utbyte.
Sedan krigen på mitten av 1990-talet har Sverige, EU, USA och FN investerat stora belopp i att lindra den akuta nöden och lidandet efter krigen, att stötta den fysiska återuppbyggnaden av länderna, att hjälpa folk att återvända och bygga upp sina hus och liv. Omvärlden har stöttat processen att gå från en statsstyrd planekonomi och enpartistat till flerpartisystem och marknadsekonomi.
Fokus har legat på att ta fram nya författningar, juridiska system, demokratiska regelverk och offentliga institutioner. De mesta av den demokratiska infrastrukturen är nu byggd. Länderna har avancerade författningar med långtgående garantier för mänskliga och medborgerliga rättigheter, maktdelning och på pappret fristående institutioner som ska granska staten och förhindra maktmissbruk. Ändå sjunker tilliten till samhällets institutioner och politiken i alla länder. Korruptionen breder ut sig, arbetslösheten är permanent skyhög och levnadsstandarden sjunker.
Det är nu dags att lägga växla spår och flytta resurserna från att bygga institutioner och juridiska ramverk, till satsningar på en växande ekonomi i kombination med en rättvis fördelning av välståndet och förbättrade villkor i arbetslivet.
I EU:s väntrum har regionen blivit Europas Asien, ett låglönereservat där regeringarna tävlat om skattelättnader för att locka till sig företag. EU:s politik skapar sammansättningsfabriker och underleverantörer som levererar åt Europas storföretag. Villkoren för kvinnorna i textilindustrin på Balkan är jämförbar med situationen i de asiatiska textilfabrikerna. Långa arbetstider, låga löner och uteblivna pensionsinbetalningar, trakasserier och avskedande av de som organiserar sig fackligt.
Riggade privatiseringar av statliga företag och likaledes riggade upphandlingar av statliga kontrakt har skapat lokala oligarker som inte konkurrerar på lika villkor, utan via pengar under bordet till korrupta politiker och tjänstemän. För folk med låga löner har avsaknaden av fungerande samhällsservice skapat en vardagskorruption där människor betalar för att få sina barn i rätt skola, betalar läkaren för att få rätt behandling i tid och mutar domare för att få fördelaktiga utslag i domstolarna.
Korruptionen äter sig allt djupare in i systemet och när alternativen krymper lämnar ungdomarna regionen och söker arbete och en framtid i andra länder. Exempelvis har Bosnien och Hercegovinas befolkning minskat med en miljon invånare sedan 1990. Situationen gör det möjligt för politiker att än en gång slå mynt av den nostalgiska nationalism, baserat på argument om historiska oförrätter och diskriminering, som en gång ledde till krigen på 1990-talet.
EU:s stängda dörr har fått många människor att börja tvivla på EU:s avsikter och intressen, vilket lett till ökade kontakter med Putins Ryssland, Erdogans Turkiet och Gulfstaterna som investerar i regionen utan hänsyn till mänskliga rättigheter eller demokratiska spelregler.
Folken på Balkan har dock ingen längtan efter nya konflikter, deras ärr från krigen är de färskaste i Europa och de vet fortfarande bättre än att låta vanmakten övergå i vansinne. Just därför behöver de vårt stöd och att EU visar att vägen in i unionen ligger öppen.
Skotten i Sarajevo ekar fortfarande i Europas moderna historia. Genom att öppna dörren för Balkan kan vi äntligen sluta detta kapitel i Europas historia och ge våra barn möjlighet att lägga färdigt EU-pusslet.
Anna Sundströmgeneralsekreterare Olof Palmes Internationella Center.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
