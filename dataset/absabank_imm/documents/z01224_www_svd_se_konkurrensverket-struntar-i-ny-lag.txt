Konkurrensverket struntar i ny lag.
KLAGOMÅL Sedan årsskiftet får kommuner inte driva affärsverksamhet som konkurrerar ut privata företag. Trots att den nya lagen har lett till cirka 40 klagomål har inget hittills gått till domstol, skriver Annette Magnusson och Niklas Kåvius på Stockholms Handelskammare.
edan årsskiftet får kommuner inte driva affärsverksamhet som konkurrerar ut privata företag. Detta är en av Maud Olofssons viktigaste reformer hittills. Men tyvärr har den inte fått något resultat. Konkurrensverket tycks stå handfallna inför den nya lagen. Trots att cirka 40 klagomål har kommit in till verket, har inget gått till domstol. Det krävs mer handlingskraft av den myndighet som givits ansvar att upprätt- hålla sunda spelregler.
Det här är en argumenterande text med syfte att påverka. Åsikterna som uttrycks är skribentens egna.
Konkurrenskonflikter mellan den offentliga och den privata sektorn har utretts i flera omgångar de senaste åren. Näringsminister Maud Olofsson har sett problemet och sett till att ett tillägg till konkurrenslagen har införts, den så kallade konfliktlösningsregeln. Denna har kommit till för att lösa konflikter mellan offentlig och privat verksamhet i de situationer då kommun eller landsting erbjuder offentliga tjänster som i praktiken undergräver den privata konkurrensen.
Hur en kommun får agera som näringsidkare avgörs ytterst av hur konfliktlösningsregeln ska tillämpas i ljuset av den kommunala kompetensen enligt kommunallagen. Konkurrensverket har en avgörande roll för att klargöra hur gränsen ska dras men har hittills valt att passivt observera den uppkomna konflikten. Detta är helt oacceptabelt. Konkurrensverket har fått extra resurser just för att kunna ta sitt ansvar att säkerställa konfliktlösningsregelns effektivitet.
Det arbetet behövs, för reglerna är svårtolkade. Kommuner måste rätta sig efter kommunallagen som anger att kommunen endast får ägna sig åt allmännyttiga tjänster, att detta måste ske enligt självkostnadsprincipen. En kommun kan alltså inte driva en verksamhet med vinstkrav på samma sätt som ett privat företag. För att en kommun ska ha rätt att driva näringsverksamhet måste den också syfta till att tillhandahålla så kallade allmännyttiga tjänster, exempelvis idrottshallar eller isbanor. Det är kollektiva nyttigheter med höga investeringskostnader.
Men det finns undantag från huvudregeln. En kommun kan engagera sig i näringsverksamhet om den har ett "nära eller naturligt samband med annan kompetensenlig kommunal verksamhet". Enligt Konkurrens- rådet har gym, solarium och andra friskvårdsverksamheter ett sådant naturligt samband. Det betyder att en kommun som bygger en simhall också kan starta ett gym i lokalerna.
Det är nu problemen börjar. Hur ska självkostnadsprincipen vägas gentemot det faktum att skattemedel i praktiken riskerar att konkurrera ut privata aktörer på friskvårdsområdet? Utan vinstkrav kan offentliga verksamheter hålla priserna nere, medan de privata alternativen inte har den möjligheten.
Flera privata aktörer inom friskvårdsnäringen såg konflikt- lösningsregeln som en möjlighet att få svar på just den frågan, och i slutändan undanröja illojal konkurrens från kommunala gym, och har därför vänt sig till Konkurrensverket för ett klar- görande. Men resultatet är nedslående. Samtliga ärenden som kommit in till Konkurrensverket på området har skrivits av.
Misstanken infinner sig att Konkurrensverket duckar för de svåra frågorna och väntar tills de kan driva ett solkart fall. Det är oacceptabelt att inget av de cirka 40 klagomål som hittills harinkommit har gått till domstol.
Konkurrensverket har skyldighet att använda de resurser de har fått för att driva mål för att klargöra tillämpningen av den nya lagen. Små företag ska inte behöva bli utkonkurrerade av landets kommuner och landsting. Konkurrensverket måste nu ta initiativet för att så inte ska bli fallet.
ANNETTE MAGNUSSON.
chefsjurist Stockholms HandelskammareNIKLAS KÅVIUS.
konkurrensexpert Stockholms Handelskammare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
