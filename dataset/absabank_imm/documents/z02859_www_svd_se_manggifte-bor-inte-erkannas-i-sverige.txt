Månggifte bör inte erkännas i Sverige.
Polygama äktenskap (månggifte) som ingåtts utomlands av personer utan anknytning till Sverige bör inte erkännas av svenska domstolar och myndigheter. Det skriver professor Göran Lind, Örebro universitet.
I en jubileumsbok som kommit ut i dagarna "Svensk Juristtidning 100 år" (Iustus förlag) har ett antal rättsvetenskapliga författare fått i uppdrag att spekulera om juridikens framtida utveckling. I mitt bidrag "Utmaningar inom familjerätten", tar jag bland annat upp frågan om polygama äktenskap och de problem dessa medför.
Det här är en argumenterande text med syfte att påverka. Åsikterna som uttrycks är skribentens egna.
Svensk lag erkänner i dag i princip utländska polygama äktenskap om de ingåtts i enlighet med de regler som gäller i det främmande landet och makarna vid äktenskapets ingående saknade anknytning till Sverige genom hemvist eller medborgarskap. Erkännande förutsätter vidare att det inte är sannolikt att äktenskapet tillkommit genom tvång. Skatteverket som handhar folkbokföringen har som en följd härav erkänt och registrerat hundratals polygama äktenskap.
Erkännande av polygama äktenskap skapar komplicerade tillämpningsproblem när en sådan familj bosätter sig i vårt land. Om exempelvis en irakisk man med tre hustrur avlider uppkommer frågan om alla hans fruar skall tillerkännas giftorätt och arvsrätt i boet och om de i så fall ska tillerkännas endast en tredjedel av vad en monogam hustru får. Frågan inställer sig vidare hur fruarnas anspråk och rättigheter förhåller sig till varandra och till utomstående. Ska den avlidnes barn anses som gemensamma barn eller särkullbarn i de olika relationerna.
Liknande tillämpningsfrågor uppkommer vid äktenskapsskillnad mellan mannen och någon eller några av fruarna.
För dessa och andra fall finns ingen vägledning i lagen. Lagstiftaren har lämnat åt domstolarna att lösa problemen, vilket framstår som oansvarigt, särskilt som tillämpningen kräver ställningstaganden till en rad principiella frågor.
Det finns dock en yttersta möjlighet att, på samma sätt som när det gäller äktenskap med barn under 15 år, göra undantag från lagens regler om erkännande, nämligen genom att hävda att polygama äktenskap strider mot svensk ordre public, det vill säga grunderna för den svenska rättsordningen. Till dessa hör principen om likabehandling av makar, en princip som i snart hundra år legat till grund för svensk äktenskapsrätt. Tre kvinnor som nödgas dela på det som tillkommer en kvinna kan inte anses vara jämställda med mannen.
Till stöd för en svensk ordre public kan även åberopas regeringsformens krav på respekt för alla människors lika värde, kravet att ingen får missgynnas på grund av sitt kön och grundlagens stöd för jämställdhet mellan kvinnor och män, vilket även kommer till uttryck i Europakonventionen om de mänskliga rättigheterna. Utlänningslagen har även implementerat ett EU-direktiv som i viss mån vänder sig mot polygama äktenskap.
Svenska domstolar och myndigheter rekommenderas därför att inte erkänna utländska polygama äktenskap.
Polygama äktenskap kan i dag inte formellt ingås i Sverige. Däremot möter det inga rättsliga hinder att flera personer rent faktiskt lever i en polygam familj, vari parterna har polyamorösa förhållanden. Det lär även förekomma att muslimska samfund genomför privata vigslar avseende polygama äktenskap med rättsverkningar, som visserligen inte kan genomdrivas med hjälp av svenska myndigheter, men som parterna likväl känner sig bundna av.
Frågan om polygama äktenskap bör kunna ingås i Sverige har blivit alltmer aktuell i anledning av den ökande invandringen från muslimska länder och det liberala intresset av att värna om ett mångkulturellt samhälle. Lagstiftarens neutralitet i förhållande till olika samlevnadsformer och moraluppfattningar har berett marken för reformer i denna riktning. Kristna värderingar om det monogama äktenskapets särställning har i vårt sekularisera samhälle fått allt svårare att hävda sig. Det är förvisso ett tidens tecken att en arbetsgrupp inom Centerpartiet för en tid sedan föreslog att polygama äktenskap borde kunna ingås i vårt land.
Införandet av en rätt att ingå polygama äktenskap i Sverige kommer att kräva omfattande omarbetningar av den svenska familjerätten. Behovet av beteendevetenskaplig forskning rörande makars och barns välbefinnande i polygama relationer är påtagligt. Det gäller inte minst identitetsfrågor och riskerna för sociala och psykologiska konflikter inom familjen. Innan frågan om ingående av polygama äktenskap i Sverige på allvar aktualiseras framstår det som nödvändigt att sådan forskning genomförs.
Skulle möjlighet skapas att i Sverige formellt ingå polygama äktenskap är steget inte långt till en upplösning av äktenskapet som rättsinstitut. Tänkbart är då att detta ersätts av någon form av familjebolag med olika antal delägare och avsedda för olika typer av familjebildningar. Lagstiftningen skulle då vara neutral i förhållande till olika moraliska och religiösa värderingar, men innehålla vissa skyddsregler för en svagare part och för utomstående tredje personer.
Även om den nu skisserade utvecklingen inte kan anses önskvärd och inte heller särskilt sannolik på kort sikt, så är den fullt tänkbar i ett framtidsperspektiv.
Göran Lind.
professor i familjerätt.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
