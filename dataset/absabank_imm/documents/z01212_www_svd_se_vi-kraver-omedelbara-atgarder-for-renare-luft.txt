Vi kräver omedelbara åtgärder för renare luft.
Ansvariga för detta fiasko är den moderatledda majoritetens politiker, lokalt såväl som nationellt.Per Bolund och Emilia Hagberg.
Det här är en argumenterande text med syfte att påverka. Åsikterna som uttrycks är skribentens egna.
På många sätt är den smutsiga luften Stockholms mest akuta miljöproblem. I delar av innerstaden är luften farlig för stockholmarnas hälsa. Som värst är det under våren, eftersom bilarnas dubbdäck river upp partiklar från den torra vägbeläggningen. Det finns inte längre någon politiker som förnekar detta. Trots det väljer den moderatledda majoriteten i Stockholms stad att skylla ifrån sig istället för att agera.
Det är avgörande viktigt att regeringen snarast fattar beslut så att Stockholms stad kan införa dubbdäcksförbud eller -avgifter och miljözoner. Lika avgörande är det att staden tar sitt ansvar och agerar med de verktyg som finns tillgängliga. Det ena utesluter inte det andra.
Miljöpartiets perspektiv är tydligt – stockholmarnas rätt till god hälsa och ren luft går först. I praktiken betyder det att vi kräver omedelbara åtgärder för att säkerställa ren luft. De politiker som möter detta miljöproblem med passivitet och skyller på någon annan bör ställas till svars.
Flera olika kommunala åtgärder kan bidra till en bättre luft. Beslut om att begränsa den tunga genomfartstrafiken, i de delar av staden som har smutsigast luft, har fortfarande inte fattats. Att genom parkeringspolitiken minska bilismen har hittills ignorerats – istället driver Moderaterna en parkeringspolitik som leder till ökad bilism. Under de perioder som problemet är mest akut borde staden styra bort biltrafiken från de gator som har farligast luft. Fler träd behöver planteras i innerstaden, inte minst i de kvarter där problemet är akut.
Miljöpartiet står inte ensamt i kravet på ren luft. Med oss har vi både Sveriges och EU:s lagar om luftkvalitet. Därför, på grund av den moderatledda majoritetens passivitet, riskerar Sverige och Stockholm böter på upp till 100 miljoner kronor. Ansvariga för detta fiasko är den moderatledda majoritetens politiker, lokalt såväl som nationellt.
Stockholms trafikborgarråd Ulla Hamilton och miljöborgarråd Per Ankersjö påpekar gärna att det är prioriterat men säger samtidigt att det är regeringens fråga att hantera (Brännpunkt 1/4). Istället för att ta sitt ansvar väljer Stockholms stads ansvariga politiker att ducka och skylla på regeringen. Regeringen i sin tur väljer att inte agera. Resultatet är att mycket lite hänt de senaste fem åren – luften är fortsatt skadligt smutsig.
2006 myntade alliansens politiker "nånannanismen" som ett begrepp för inställningen att någon annan skall ta itu med ens problem. Sällan har "nånannanismen" varit ett mer passande begrepp än för att beskriva Hamiltons och Ankersjös underlåtenhet att agera mot den skadligt smutsiga luften.
PER BOLUND (MP).
oppositionsborgarråd.
EMILIA HAGBERG (MP).
gruppledare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
