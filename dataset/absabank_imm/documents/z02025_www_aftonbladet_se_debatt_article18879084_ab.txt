"Staten leker affär med skattepengar".
Det var förra våren som nyheten briserade: Vattenfallägda företaget Nuons värde skrevs ned med 30 miljarder kronor, bara ett par år efter att man hade betalat rekordsumman 97 miljarder för bolaget. Vd:n avgick och en kritikstorm blåste upp mot ansvarigt statsråd Maud Olofsson som då var näringsminister. När nu KU:utfrågningarna om Nuonaffären har dragit i gång har Maud Olofsson vägrat att infinna sig och nu riktar utskottet kritik mot henne.
Affären har väckt frågor om staten ska äga företag.
I kvällens "20 minuter" debatterades det statliga ägandet.
Enligt Carl B Hamilton är affären ett bevis för att staten inte ska äga företag och han vill att staten säljer Vattenfalls Europadel.
"Skattebetalarna får ta förlusten".
Samma princip borde gälla många andra svenska statligt ägda företag, tycker han.
– Statliga bolag drivs mindre effektivt, de får andra mål än vinst, eftersom det är en politisk miljö. Och det är skattebetalarna som gör förlusten. Låt privata företag ta riskerna. Där vi kan avveckla staten och skattebetalarnas engagemang ska man göra det, sa han.
Undantaget är vissa företag som har andra syften än ren vinst, som Systembolaget, LKAB och SJ.
Att fiaskot med Vattenfalls köp av Nuon skulle ha att göra med det statliga ägande som fenomen vände sig vänsterpartisten Jens Holm starkt emot. Han menade istället att det är ett passivt ägande och ett alltför stort fokus på vinstintresset från regeringens sida, som bär skulden.
Enligt honom är det viktigare än någonsin att satsa på gemensamt ägande i dag.
– Det är viktigt när man vill ha en välfärd som inte styrs av marknadens villkor. Vi kan se hur privatiseringarna har gått. Apoteken ägs nu av riskkapitalister som plockar ut stora pengar till utlandet. Att äga gemensamt är inte att leka med skattepengar, det är att ta ansvar, sa han.
Han pekade också på möjligheterna med ett statligt ägande. I fallet Vattenfall borde staten se till att företaget går i bräschen för en energiomställning i Europa.
"Vi kan se till att Vattenfall ställer om".
– Vi kan genom ägardirektiv se till att Vattenfall ställer om till förnybar energi, sa  han.
Men här fick han mothugg av Carl B Hamilton.
– Problemet med Jens är att han radar upp en massa goda skäl,  att det som krävs är riktiga ägardirektiv. Men inte praktiken så går det snett och det beror på att det finns andra motiv än vinst, sa han.
Och lösningen för att få samhället att gå i en särskild riktning, till exempel mot mer förnyelsebar energi, är inte genom att äga bolag.
– Vill man få förnybar energi skriver man lagar. Företag måste likabehandlas, statligt ägande leder till konkurrensproblem och förluster, sa han.
Men Jens Holm vidhöll att svenska folket vill ha mer statligt ägande.
– Jag tror att folk är trötta på det här marknadssamhället vi har fått med den borgerliga regeringen, sa han.
