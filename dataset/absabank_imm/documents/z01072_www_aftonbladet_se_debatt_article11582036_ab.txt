Det är nu vi måste investera i stockholmarna.
Stockholm och stockholmarna går en mörk tid till mötes. Ännu har inte den värsta stormen eller den djupaste dalen nått oss i huvudstaden men den är på väg. Runt om i landet ökar varslen och konkurserna lavinartat och i oktober fick uppemot 20 000 människor motta beskedet att de riskerar att förlora jobbet. Av dem bor nästan 3000 i Stockholm. Hittills i år har antalet konkurser i Stockholm ökat med 53 procent, och ändå säger jag att det inte blåser full styrka. Det kommer att bli ännu värre för oss stockholmare.
Det är dystra framtidsutsikter som jag målar upp. För varje person som blir arbetslös och för varje människa vars företag går i konkurs är det en tragedi. Det är drömmar som går i kras och livsverk som krossas.
Vi vet att konjunkturer kommer och går. Vi vet också att mildra effekterna krävs det politiska beslut. Men istället för att tillföra nödvändiga resurser väljer den moderatledda regeringen att möta krisen med total passivitet. Med den drucknes envishet hänvisar de till sin två månader gamla budget trots att de ljusa framtidsprognoser som den bygger på för länge sedan är överspelade. Förutsättningarna har förändrats.
När vi stockholmare nu står inför den varselstorm som kommer att drabba många av oss hårt är det en paradox att många av våra småföretag inte kan hitta rätt arbetskraft när man vill expandera. Det beror delvis på att regeringen monterat ned de broar tillbaka till arbete i form av utbildnings- och omskolningsplatser som skulle göra att fler stockholmare får den kompetens som matchar våra företags behov. För att göra det lättare att bli företagare, enklare att driva företag och möjliggöra för företagen att få tag i personal har vi förslagit en flera kraftfulla åtgärder, däribland:.
• Ett helt nytt stimulanspaket på flera miljarder kronor med bland annat ökat stöd för småföretagen att låna pengar till sin verksamhet och för att stimulera byggandet.
• Ett utbildningspaket som innehåller 27 000 nya platser inom kvalificerad yrkesutbildning och annan utbildning som leder till jobb.
• En riktad sänkning av arbetsgivaravgiften med 3,5% för småföretag så att fler vågar anställa (att jämföra med regeringens 1%). Det innebär sammanlagt upp till cirka 25 000 kronor för ett litet företag med ett par tre anställda.
• 100 miljoner kronor mer för stöd till forskning och utveckling i småföretag.
• 100 miljoner kronor mer till att skapa fler jobb genom fler och växande företag inom besöksnäringen – hotell, restauranger, konferensanläggningar med mera.
Det är just nu som vi behöver resurser till att investera i stockholmarnas framtid. Det är nu vi lägger grunden för att vässa Stockholms konkurrenskraft och se till att så många som möjligt får utbildning och kraft att möta framtidens jobb. Och det är i de små och medelstora företagen som de nya jobben kommer. Det är nu vi måste bygga skyddsvallar, det är nu investeringarna måste göras, innan stormen når oss med full styrka.
Börje Vestlund (s), Riksdagsledamot och ledamot i näringsutskottet.
