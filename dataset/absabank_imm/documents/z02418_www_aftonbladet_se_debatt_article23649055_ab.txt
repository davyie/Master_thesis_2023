Vi kan bättre - sluta  mingla med nazister.
Mycket har skrivits och sagts om den nazistiska tidningen Nya tiders medverkan på Bokmässan och i SVT Aktuellt, men inga höjda ambitioner märks ännu mot den alltmer självsäkra och normaliserade organiserade rasismen i Sverige. Vissa tycks till och med se det som lite kittlande och spännande att få möjlighet att mingla med förintelseförnekare och rasideologiska antidemokrater.
Den organiserade rasismen utgör ett allvarligt hot mot demokratin och innebär en begränsning av det offentliga rummet för alla oss som är föremål för deras hat och våld; hbtq-personer, afrosvenskar, romer, judar, muslimer, men även politiska motståndare; feminister och antirasister.
Nyligen attackerades en socialdemokratisk kommunpolitiker och familj genom mordbrand och sprejade hakkors. Nazister tilläts demonstrera på Raul Wallenbergs torg i Stockholm, strax efter synagogans gudstjänst. Vi har de senaste åren haft flera rasistiskt motiverade mord, ökning av hatbrott, kriminella som jagar och misshandlar utsatta ungdomar på stan för att ”skydda svenska kvinnor” och ett hundratal fall av mordbränder på asylboende.
Under politikerveckan i Almedalen i somras nämndes inte ett ord om dessa mordbränder eller de dramatiskt ökade rasistiska hatbrotten – däremot i nästan varje partiledartal bilbränder i förorten. Därtill prioriterar regeringen allt tydligare just jakten på barn och vuxna som i Sverige sökt en fristad från krig och förtryck.
I Finland pågår däremot ett brett uppror mot rasistisk hatretorik och våld – och politikerna lyssnar.
Efter nazisters mord på en ung man på öppen gata i Helsingfors verkar finnarna ha fått nog. Tiotusentals deltar i kampanjen ”Morgondag utan rädsla – Organiserad rasism till strafflagen” med kravet att politikerna agerar för att förbjuda organiserad rasism.
Inrikesminister Paula Risikko (Saml) har uttalat stöd för upproret. Deltagande i våldsbenägna extrema rörelser kan komma att kriminaliseras och deras symboler att förbjudas. Mer resurser satsas nu i Finland på förebyggande arbete och polisiära insatser mot organiserad rasism. Hatretorik är första steget mot våld, menar Risikko, och måste bekämpas kraftfullare än hittills.
Av många skäl finns anledning att påminna om Feministiskt initiativs tidigare krav på riksdagen att ompröva sitt beslut om att tillåta nazistisk organisering.
FN:s konvention om avskaffandet av alla former av rasdiskriminering trädde i kraft 1969. Idag har majoriteten av världens länder anslutit sig till konventionen som fastställer alla människors lika rättigheter. Sverige anslöt sig utan reservationer och därmed har regeringen förbundit sig att skydda dessa rättigheter.
Trots det har vi fått återkommande kritik från FN:s rasdiskrimineringskommitté för att inte leva upp till våra åtaganden. Sverige får bland annat kritik för att vi inte infört förbud mot nazistiska organisationer.
Enligt konventionen ska staterna förbjuda organisationer och propaganda, som främjar och uppmanar till rasdiskriminering.
Feministiskt initiativ uppmanar regeringen att ta FN:s kritik på allvar och vill se konkreta politiska åtgärder för att motverka den samhällsutveckling vi ser i dag. Det finns ingen anledning att stillatigande acceptera vad den organiserade rasismen utsätter människor för och är på väg att förvandla Sverige till. Vi kan bättre än så här. Låt Finland visa vägen och låt oss ta krafttag mot hat och våld!.
Victoria Kawesa.
Tomas Pettersson.
Gudrun Schyman.
Häng med i debatten och kommentera artikeln – följ  Debatt på Facebook.
FAKTA.
RERNA.
N.
