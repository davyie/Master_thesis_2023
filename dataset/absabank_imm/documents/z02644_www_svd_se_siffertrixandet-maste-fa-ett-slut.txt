Siffertrixandet måste få ett slut.
För det första är det märkligt hur politiska intressen kan få den moraliska kompassen att visa så fel. Att ägna sig åt att trixa med siffror är problematiskt eftersom debatten då styrs till att handla om just siffror snarare än om människor. För det andra minskar ju då det politiska trycket på reformer som skulle göra skillnad på riktigt.Malin Sahlén.
Det här är en argumenterande text med syfte att påverka. Åsikterna som uttrycks är skribentens egna.
De senaste åren har debatten om ungdomsarbetslösheten ljudit högt. Under hela tiden har det funnits aktörer som vill tona ned problemet genom att justera siffrorna, vi har sett det tidigare både från Arbetsförmedlingen och från regeringshåll. Nu menar SCB att problemet är mindre allvarligt eftersom "endast" 7,5 procent är helt sysslolösa.
För det första är det märkligt hur politiska intressen kan få den moraliska kompassen att visa så fel. Att ägna sig åt att trixa med siffror är problematiskt eftersom debatten då styrs till att handla om just siffror snarare än om människor. För det andra minskar ju då det politiska trycket på reformer som skulle göra skillnad på riktigt.
Men vad säger egentligen statistiken? Enligt SCB är den officiella siffran pendlande runt 25 procent och har så varit ett antal år. Det betyder inte att en av fyra ungdomar står utan arbete. Däremot innebär det att en av fyra ungdomar som försöker hitta jobb misslyckas – och det är allvarligt nog. Statistiken visar att det är betydligt svårare att vara ung på arbetsmarknaden än att vara vuxen, över 25 år. Statistiken blottlägger de obalanser och strukturproblem som arbetsmarknaden lider av.
Dessutom visar SCB:s siffror att 7,5 procent av samtliga mellan 15 och 24 år är helt sysslolösa, alltså de varken arbetar, studerar eller är i arbetsmarknadspolitiska program. Det rör sig således om över 90 000 unga, varav drygt 70000 är över 20 år. Betänk alltså detta: drygt 70000 mellan 20 och 24 år som inte jobbar, inte studerar, och inte är inne i något stödprogram via Arbetsförmedlingen. Det är lika många som alla invånare i en mellanstor svensk stad, och det är naturligtvis ett mycket stort problem.
Parallellt med den här statistikdebatten har Svenska Dagbladet en artikelserie om ungdomsjobb, där man uppmärksammar vuxna människors första arbete, på twitter under hashtaggen #mittförstajobb. Det berättas om jobb som potatisskalare eller springpojke i 13-årsåldern, kaffekokare eller frisörgolvssopare som 14-åring eller sommarjobbet på jordgubbsplantagen efter åttan. Idel glada minnen som det verkar, men tyvärr rör det sig mest om just minnen.
Skräddarsydda kurser i ämnen som intresserar och engagerar både kropp och själ.
För i dag är de här jobben borta, utprisade och bortrationaliserade. Det är förklaringen till att 70000 unga sitter helt sysslolösa, och en viktig orsak är att arbetskostnaden har stigit så snabbt. Debatten borde handla om hur vi kan förbättra läget både såväl för de unga som är utan arbete som för alla andra som lever i utanförskap. Men då måste debatten om siffror och statistik upphöra.
MALIN SAHLÉN.
projektledare, samhällsekonomiska frågor, Timbro.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
