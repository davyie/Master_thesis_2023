Stärkt totalförsvar måste vara första prioritet.
Nuvarande krisberedskap räcker inte för ett totalt försvar. I stället behöver vi utgå från den svåraste av alla samhällsstörningar, nämligen krig inom Sveriges gränser och de krav som detta ställer på förberedelser, skyddsåtgärder, organisering och ledning, skriver Thomas Simonsson, statsvetare och utredare inom totalförsvarsfrågor.
Sverige ska återbygga totalförsvarsförmågan till år 2020. Till dess ska vår totala beredskap vara god men med nuvarande utgångspunkter i krisberedskapen kommer totalförsvarsuppbygganden att halta. Det finns tre perspektiv som behöver lyftas fram för att Sverige reellt ska lyckas: anpassning, omdimensionering och hierarkisk organisering.
Det här är en argumenterande text med syfte att påverka. Åsikterna som uttrycks är skribentens egna.
Målen för Sveriges säkerhet är att värna befolkningens liv och hälsa, samhällets funktionalitet och förmågan att upprätthålla våra grundläggande värden som demokrati, rättssäkerhet och mänskliga fri- och rättigheter. Skyddet av Sverige ska säkerställas över hela hotskalan: i vardagshändelser, under allvarliga naturhändelser, vid terrorist- och cyberattacker och andra antagonistiska hot, genom höjd beredskap och ytterst krig.
Sverige har sedan slutet på kalla kriget, och särskilt sedan millennieskiftet, monterat ner totalförsvaret och nedtonat tanken om väpnad konflikt och krig som yttersta samhällsstörning. I stället har vi byggt upp en krisberedskap baserat på erfarenheter från naturhändelser och regionalt avgränsade händelser. Det här räcker inte för ett totalt försvar utan vi behöver utgå från den svåraste av alla samhällsstörningar, nämligen krig inom Sveriges gränser och de krav som detta ställer på förberedelser, skyddsåtgärder, organisering och ledning. Detta perspektivskifte är centralt för att nå målet om ett återuppbyggt totalförsvar i den takt regeringen beställt. Än så länge har vi inte klarat omställningen inom det offentliga vilket gör att återuppbyggnaden haltar.
Hela vårt samhälle: invånare, medborgare, frivilligrörelser, företag, organisationer och myndigheter, spelar en viktig roll. Aktörer med särskilt ansvar är utpekade i förordning: riksdagen, regeringen, bevakningsansvariga myndigheter, länsstyrelser, landsting och kommuner. En stor del av våra mest viktiga verksamheter finns i näringslivet vilket innebär ett särskilt ansvar för dessa aktörer men också ett ansvar för regeringen att samordna och hitta formerna för hur detta ska göras.
Nutidens totalförsvar behöver kunna möta hela hotskalan och alla händelser. I dagsläget är inte krisberedskapens resurser, organisering och mandatfördelning tillräckliga för detta. Vi behöver ha ett system som inkluderar alla samhällets aktörer och kan hantera alla händelser oavsett hotbild. Detta system behöver en hierarkiskt ordnad ledningsstruktur som kan ge en samlad lägesbild till regeringen under tidskritiska och störda förhållanden. När det är nödvändigt behöver Sverige kunna göra prioriteringar mellan olika behov och resurser. En del i att bygga upp denna förmåga är att ordna samhället i sektorer och ge en myndighet inom varje sektor det sammanhållande ansvaret för samordning. Detta har redan skett bland annat inom transportsektorn vari Trafikverket från och med augusti 2017 fick det sammanhållande ansvaret för transportområdet men detta behöver ske inom alla sektorer. Detta är vägen framåt. Aktörerna inom sektorn behåller sina nuvarande ansvar och roller men samordningen ökar. Detta lägger grunden för en hierarkiskt ordnad struktur inom totalförsvaret och alla sektorer behöver följa samma exempel.
Det är strukturen för skyddet av Sverige som behöver reformeras för att klara av den utmaning vi befinner oss mitt i. Omvärlden förändras men Sverige har ännu inte anpassat sig. Det finns två sidor med motsatt uppfattning kring vikten av en reformering. En sida som hänvisar återuppbyggnaden av totalförsvaret till krisberedskapens nuvarande struktur (och därmed bromsar utvecklingen och anpassningen) och en sida som inser att denna struktur inte klarar av att möta totalen av de utmaningar som vi står inför i dag. Vi behöver tänka nytt, dimensionera om och anpassa Sverige i allt från inställning hos medborgarna till organisering mellan offentliga och privata aktörer. Allt som vi gör nu och framåt behöver syfta till att stärka Sveriges samlade totalförsvarsförmåga. Målet är att skydda Sverige, våra grundläggande värden och våra invånare – inte att skydda de invanda tankesätten.
Skräddarsydda kurser i ämnen som intresserar och engagerar både kropp och själ.
Thomas Simonsson.
statsvetare och utredare inom totalförsvar vid bevakningsansvarig myndighet.
Följ debatten och kommentera artikeln på Facebook: www.facebook.com/svdopinion/.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
