Alla familjer delar inte dna.
Lite saliv från tungan, en så enkel sak, kan bli lösningen för många, men absolut inte alla, somaliska familjers lidande och längtan. Migrationsdomstolen kom i januari med en dom som säger att det räcker med dna-prov för att fastställa familjetillhörighet.
Vi Kristdemokrater välkomnar möjligheten att sammanföra familjer med hjälp av dna. Men när familjetillhörigheten bekräftas med dna-prov utesluter det icke biologiska familjemedlemmar. Många somaliska barn har förlorat sina föräldrar i krig, svält och sjukdom. Därmed har barnen adopterats av släktingar eller vänner. Ett dna-prov blir i dessa fall lönlöst. Vi Kristdemokrater kan på intet sätt acceptera fortsatt splittrade familjer.
Alldeles för länge har somaliska barn och föräldrar levt i limboland. En pappa som flytt Somalia, för att ordna de bästa förutsättningar för sin familj i Sverige, har snart fått inse sammanstrålningen omöjlig då giltiga identitetshandlingar saknats. Sverige godtar inte somaliska pass som utfärdats eller förlängts efter 1991. Det betyder att väldigt få personer från Somalia har kunnat förenas i Sverige.
Vi är alla överens om att adopterade barn är lika mycket familjemedlemmar som biologiska. Familjen är den viktigaste gemenskapen. Familjer ser olika ut, i Somalia så väl som Sverige. När nu Migrationsverket bedömer att man redan i år kommer att ta emot cirka 20 000 ansökningar om anhöriginvandring från Somalia måste vi se till att alla slags familjer inräknas.
Vi Kristdemokrater vägrar att tillåta en situation där familjer splittras. Därför kommer vi att göra allt för att familjeåterföreningen för somalier ska omfatta adopterade barn såväl som biologiska.
Emma Henriksson.
Migrationspolitisk talesperson.
Kristdemokraterna.
