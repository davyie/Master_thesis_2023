Uteslut Ficos parti från S-gruppen i EU.
I en tid när mänskliga rättigheter ifrågasätts av högerextremister och populistiska rörelser får anständiga medborgare och politiska partier aldrig backa. Det är viktigt i Sveriges riksdag och kommuner, på arbetsmarknad och i näringsliv. Och inte minst i Europa.
Nyligen meddelade regeringen i Slovakien – som leds av socialdemokraten Robert Fico – att eftersom landet är kristet så kan det bara ta emot kristna flyktingar – om några alls. Han har motsatt sig förslaget att varje medlemstat i EU ska ingå i ett kvotsystem som innebär alla länder måste ta emot flyktingar. Och i slovakiska medier har han uttryckt sig på ett sätt som påminner om Ungerns konservative premiärminister Viktor Orbán och hans sätt att formulera sig.
I måndags var Fico inbjuden till den socialdemokratiska partigruppen i Europaparlamentet. Han fick en möjlighet att förklara sig och slå in på en ny väg – men tog inte chansen.
Högerpolitiker i Sverige och EU har valt att ligga lågt i förhållande till despoten Orbán i Ungern som tillåts vara kvar som vice ordförande för det europeiska konservativa partiet. Vi väljer en annan väg.
Människovärdet är grunden som all vår politik måste stå på. Respekt för FN:s deklaration om mänskliga rättigheter och EU:s stadga för grundläggande rättigheter är en grund som hela Europasamarbetet vilar på. Det slovakiska (S)-partiet Smer har visat att de inte lever upp till detta. Därför bör de uteslutas från det europeiska socialdemokratiska partiet – eller omedelbart byta spår.
Marita Ulvskog.
Jens Nilsson.
Anna Hedh.
Olle Ludvigsson.
Jytte Guteland.
Europaparlamentariker (S).
