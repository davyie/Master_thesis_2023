Svenska IS-terrorister bör ställas inför rätta i Haag.
Islamiska staten har begått ett stort antal brott i Syrien och Irak, däribland vad som beskrivs av FN som folkmord. Sverige med utrikesminister Margot Wallström bör undersöka möjligheten att pröva terroristerna vid Internationella brottmålsdomstolen i Haag, skriver Birgitta Ohlsson (L).
Med anledning av den pågående konflikten i Syrien och Irak har ett stort antal brott begåtts som kan rubriceras som krigsförbrytelser, brott mot mänskligheten och folkmord. Den 16 juni 2016 avgav dessutom FN:s oberoende undersökningskommission för Syrien att den Islamiska staten (IS) – även känd som Daesh – begått folkmord gentemot folkgruppen yazidier.
Det här är en argumenterande text med syfte att påverka. Åsikterna som uttrycks är skribentens egna.
Eftersom konflikten är pågående och oförmågan och oviljan att agera är stor hos närmast berörda regeringar i regionen så har endast en bråkdel eller närmast inga av dessa gärningar lagförts. Ett alternativ vore att utredning och rättegångar också skulle kunna genomföras vid den Internationella brottmålsdomstolen (ICC).
Vän av ordning invänder då med rätta att varken Syrien eller Irak är anslutna till ICC-domstolens stadga. ICC kan ju enbart agera utifrån att brott har begåtts på en ansluten stats territorium. Dessutom är ju till synes FN:s säkerhetsråd blockerat från att hänskjuta situationen till ICC.
Men det finns dock två alternativ som kan vara framkomliga och definitivt bör undersökas noga. ICC har nämligen även jurisdiktion över personer som är medborgare i en ansluten stat. Det innebär att utlänningar som anslutit sig militärt på Daeshs sida, exempelvis sådan som är medborgare i Sverige, kan lagföras av ICC i de fall som de berörda staterna – i detta exempel Sverige – är anslutna till domstolens stadga. Detta förutsätter dock att domstolens jurisdiktion aktiveras, det kan ske genom att ansluten stat – till exempel Sverige – hänskjuter situationen i Irak och Syrien till domstolen. Vi bör i detta sammanhang komma ihåg att EU-länder, exempelvis Belgien, Frankrike, Tyskland med flera, som är anslutna till ICC också är samma länder som tillsammans har tusentals medborgare som anslutit sig militärt till Daesh.
Vidare kan icke anslutna stater göra så kallade ad hoc-deklarationer där de i förhållande till en viss situation kan ge ICC jurisdiktion. Detta skulle kunna bli aktuellt med Irak – landets regering har all anledning att vilja se Daesh-företrädare i Haag. Sverige har en god relation till den irakiska regeringen, inte minst genom att vi bistår med militär träning och har stött uppbyggandet av landet med bistånd.
Jag förväntar mig att Sveriges utrikesminister Margot Wallström i alla fall ger det en chans. Alla sätt att ställa dessa islamistiska terrorister inför domstol bör prövas.
Skräddarsydda kurser i ämnen som intresserar och engagerar både kropp och själ.
Birgitta Ohlsson.
utrikespolitisk talesperson och riksdagsledamot (L).
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
