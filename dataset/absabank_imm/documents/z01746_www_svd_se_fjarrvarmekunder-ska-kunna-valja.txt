Fjärrvärmekunder ska kunna välja.
AVREGLERING Kritiken har varit hård mot prissättning och bristande konkurrens på fjärrvärmeområdet. Nu konstaterar Vattenfall, Eon och Fastighets-ägarna Stockholm att det finns möjlighet att avreglera marknaden så att den blir konkurrensutsatt så att värmeleverantörer ska kunna leverera i andras nät.
I** **dag presenteras en rapport,Öppnade fjärrvärmenät i Storstockholm, som beskriver hur man kan utveckla fjärrvärmeförsörjningen i Storstockholm. Rapporten visar att det är möjligt att skapa konkurrens mellan olika fjärrvärmeaktörer inom detta område och att det skulle vara till nytta för slutkunderna. Med en värmeförsäljning på Nordens största värmemarknad med cirka 12 TWh, ett flertal aktörer och med ett delvis integrerat system, är förutsättningarna mycket goda för en välfungerande marknad.
Det här är en argumenterande text med syfte att påverka. Åsikterna som uttrycks är skribentens egna.
Rapporten är skriven på uppdrag av Fastighetsägarna Stockholm, E.ON Värme Sverige AB och Vattenfall AB Heat Nordic av en extern oberoende konsult för att se hur man i syfte att stärka förtroendet för fjärrvärmen kan öppna upp Storstockholms fjärrvärmesystem för konkurrens.
Fjärrvärme är en på många sätt mycket bra form för uppvärmning av bostäder och lokaler. Med hög energieffektivitet och god miljöprestanda får fjärrvärmekunden en bekväm och trygg uppvärmning. Under två decennier har fjärrvärmen minskat koldioxidutsläppen från uppvärmning med 11 miljoner ton, vilket motsvarar 20 procent av de nu-varande utsläppen från hela svenska samhället.
Ändå kan inte allt sägas vara frid och fröjd. Utformningen av fjärrvärmemarknaden och prissättningen har under senare år varit ifrågasatt, vilket har skadat förtroendet och fått kunder att efterfråga andra alternativ. Det är vår fasta övertygelse att denna förtroendebrist går att avhjälpa. Vägen vi vill gå stavas konkurrens. Vi vill ge fjärrvärmekunden reella alternativ att välja mellan.
En konkurrensutsatt fjärrvärmemarknad och en ökad handel av värme syftar till att ge kunderna valfrihet att välja leverantör. Dessutom är det vår bedömning att ökad konkurrens kommer att bidra till att effektivisera fjärrvärmesystemet i Stockholm. Med en ökad handel i värme krävs på sikt en ökad integration och kapacitet i fjärrvärmenäten. Det är också viktigt att det skapas möjligheter för nya aktörer att etablera sig och agera på en konkurrensutsatt marknad. Rapporten visar bland annat att en konkurrensutsatt fjärrvärmemarknad skapar förutsättningar för att ytterligare minska koldioxid- utsläppen i stockholmsregionen. Vidare visas att ökad konkurrens kommer att ge en bättre överensstämmelse mellan leverantörens erbjudande och kundens behov.
Vi är övertygade om att konkurrens är möjlig redan i  dag. Vi föreslår därför ett successivt införande av konkurrens på fjärrvärmemarknaden. Inledningsvis bör det skapas en möjlighet för värmeleverantörer att erbjuda fjärrvärme i andras nät. Med tiden bör det prövas om modellen kan utvecklas till en värmebörs med fullt utvecklad handel liknande den som i dag sker på elbörsen Nordpool.
Vi har stora förväntningar på den statliga utredning som regeringen har beslutat att genomföra rörande införandet av konkurrens i fjärrvärmenäten. Rege-ringen måste påskynda detta arbete, så att förändringarna kan påbörjas. Med den rapport som nu presenteras vill vi ge vårt bidrag till regeringens utredning. Att bygga förtroende för fjärr- värmen, så att den kan utvecklas vidare, är av största vikt som en bland flera åtgärder i arbetet för att bemästra klimathotet. Att bygga förtroende genom konkurrensutsättning av fjärrvärmen är ett stort steg på en väg som gör det möjligt att nyttja den ytter- ligare potential för fjärrvärme som finns i såväl Storstockholmsregionen som på andra fjärr- värmemarknader i Sverige.
Christer Jansson.
vd Fastighetsägarna Stockholm.
Karin Jarl-Månsson.
vd E.ON Värme Sverige.
Erland Christensen.
chef Vattenfall Heat Nordic.
*Rapporten Öppnade fjärrvärmenät i Storstockholm kan laddas ner från respektive bolags hemsida.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
