Konsumtionssamhällets lycksökare.
Tillhör du dem som i slutet av varje månad hoppas att en Trisslott ska rädda ekonomin tills lönen kommer? En tröst i fattigdomen kan vara vetskapen om att du inte är ensam. 85 000 svenskar har svårt att få ekonomin att gå ihop. Många saknar dessutom marginaler, de klarar inte en oförutsedd utgift på 20 000 kronor.
Det är Finansinspektionen som gjort undersökningen och som försökt utreda vilka hushåll som är Spara respektive Slösa.
Mångas fördomar kommer säkert på skam när det visar sig att slösarna finns bland dem som har höga inkomster. Människor som tjänar bra och gärna lever över sina tillgångar. Anser sig ha råd att köpa på kredit och har en ganska negativ attityd till att spara.
Finansinspektionens undersökning visar också att det är många födda på 60- och 70-talen som har en mer ansvarslös inställning till ekonomin. En given fundering uppkommer: är det en generationsfråga?.
Jag känner mig manad att svara ja på den frågan. 60- och 70-talisterna är uppfostrade i ett samhälle där de egentligen aldrig fick ta något ansvar. Politikerna hade alla lösningar för hur livet skulle levas och problem löstes alltid med mer pengar till reformer. Det fanns alltid någon annan som tog ansvar. Det var inte länge sedan som 60-talisterna i stora kampanjer beskyllde äldre generationer för att roffa åt sig på deras bekostnad.
Lotta Gröning.
