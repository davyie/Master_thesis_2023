Civila utredare ett lyft för polisen.
Inom Polisens finns legala hinder för att låta civilanställda utredare utföra ett antal utredningsåtgärder. Resultatet är mycket olyckligt och den samlade kompetensen utnyttjas därmed inte fullt ut, skriver Staffan Tilling och Louise Adelborg, Jusek.
Det är hög tid att modernisera svensk polis genom att förstärka de civilanställdas befogenheter.Staffan TillingLouise Adelborg.
Det här är en argumenterande text med syfte att påverka. Åsikterna som uttrycks är skribentens egna.
I dag debatteras justitieutskottets betänkande om fler civilanställda inom Polisen i riksdagen. Det är hög tid. Ingen kan ha undgått det faktum att svensk polis under flera år har kritiserats för ineffektivitet och för bristande kvalitet i sina utredningar. Men det finns också ljusglimtar. De civilanställda utredarna lyfts särskilt fram som ett gott exempel. Det gäller exempelvis i justitiedepartementets interna granskning och Riksrevisionens granskning av Polisen.
Inom Polisen finns flera kategorier av civilt anställda utredare. Många av dessa har akademisk examen inom exempelvis juridik, ekonomi, system- och samhällsvetenskap. Deras specifika kompetens gör dem till naturliga utredare inom exempelvis it-, skatte-, miljö- eller familjevåldsbrott. De civila utredarna tillför nytt kunnande och nya perspektiv och kompletterar de polisutbildade.
Under senare år har det skett en utveckling när det gäller rekrytering av personal med icke-polisiär bakgrund till den brottsutredande verksamheten. Den utvecklingen är positiv. Vi vet att det finns goda exempel från svensk förvaltning där brottsutredningar bedrivs av andra än Polisen. Vid exempelvis Skattemyndigheten, Tullverket och Kustbevakningen utförs brottsutredande verksamhet av specialutbildade yrkeskategorier. Dessa utredare har i sin tjänsteutövning befogenheter som huvudsak motsvarar en polismans.
Inom Polisens verksamhet finns däremot legala hinder för att låta civilanställda utredare utföra ett antal utredningsåtgärder. Resultatet är mycket olyckligt. Den samlade kompetensen inom Polisen utnyttjas därmed inte fullt ut.
För att tillföra ny kompetens och stärka polisens brottsutredningar krävs ändringar i lagstiftningen. Vår uppfattning är tydlig. Civila utredare ska kunna utföra alla brottsutredande åtgärder som inte inbegriper våldsanvändning.
Det saknas idag en naturlig karriärväg för civila utredare att bli chefer och förundersökningsledare. Detta hör i sin tur ihop med dagens lagstiftning, eftersom bara poliser får fatta beslut i en brottsutredning eller verkställa olika utredningsåtgärder.
En ytterligare viktig fråga gällande polisens utredningsverksamhet är det kvalificerade förundersökningsledarskapet. Med nuvarande lagstiftning kan till exempel en åklagare – som anställs som civil utredare - med lång erfarenhet av kvalificerat utredningsarbete och förundersökningsledning inte tilldelas uppgiften att ansvara för en enkel förundersökning inom Polisen.
Mot denna bakgrund har civilanställda brottsutredare mycket svårt att hävda sig i konkurrensen om attraktiva tjänster på utredningssidan. Dessutom är den naturliga karriärvägen för en duktig civil utredare stängd, eftersom enbart poliser kan avancera till förundersökningsledare inom Polisen.
Det är hög tid att modernisera svensk polis genom att förstärka de civilanställdas befogenheter. En sådan reform skulle starkt bidra till att öka effektiviteten och därmed bredda polisens kompetens. Nya karriärvägar skulle skapas. En konkurrens på lika villkor kring attraktiva tjänster i den brottsutredande verksamheten möjliggöras.
I sin förlängning är den stora vinnaren polisens uppdragsgivare, nämligen allmänheten.
STAFFAN TILLING.
ordförande Juseks polissektion.
LOUISE ADELBORG.
vd Jusek.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
