M: Regeringen vill stoppa utvecklingen i sjukvården.
Genom en lag vill regeringen låsa svensk sjukvård till året 2007. Den verksamhet som bedrevs vid våra universitetssjukhus just då ska för evigt finnas kvar. Inget ska bort – men då kan heller inget nytt få plats, skriver Torbjörn Rosdahl (M) och Marie Ljungberg Schött (M).
Förutom att retroaktivt verkande lagstiftning i sig är principiellt tveksamt, visar det också hur bakvänt och bakåtsträvande regeringen resonerar i sjukvårdsfrågor.
Det här är en argumenterande text med syfte att påverka. Åsikterna som uttrycks är skribentens egna.
I helgen tog Nya Karolinska i Solna emot sina första patienter. Det var ett viktigt steg på vägen mot en utbyggd och moderniserad vård i Stockholmsregionen och även resten av landet. Nya Karolinska har byggts för att ta emot de allra svårast sjuka patienterna som kräver de mest avancerade behandlingarna. Sjukhuset är tänkt att vara i framkant när det gäller både utrustning, behandlingar och arbetssätt; när beslutet om upphandling av det nya sjukhuset togs av ett enigt landstingsfullmäktige för sex år sedan var mycket av den högteknologiska utrustningen i sjukhuset inte ens uppfunnen.
Samtidigt är NKS bara en del i utvecklingen av sjukvården. Vård som tidigare fanns på Karolinska universitetssjukhuset kan i morgon bedrivas på andra akutsjukhus. Annan vård flyttar från akutsjukhusen till specialistmottagningar utanför sjukhusen eller i vissa fall i primärvården. Det som är spjutspetsteknologi i dag kan vara rutin i morgon.
Mitt i denna utveckling av sjukvården har regeringen hastat fram ett förslag som av ideologiska skäl hindrar landsting och regioner att följa med i den medicinska utvecklingen. I sin iver att stoppa all vård som inte drivs av det offentliga, har sjukvårdsminister Gabriel Wikström föreslagit ett förbud för vårdverksamheter att flyttas ut från universitetssjukhus.
Sveriges Kommuner och Landsting, SKL, har granskat förslaget, och har allvarliga invändningar: “Det skulle få betydande negativa konsekvenser för landsting och regioner om de inte skulle kunna organisera och styra över innehållet i den hälso- och sjukvård som finns på universitetssjukhuset". Även utifrån principen om lokalt självstyre får förslaget kritik från SKL.
Men det är inte nog med det – förslaget föreslås dessutom få retroaktiv verkan sedan 2007. Förutom att retroaktivt verkande lagstiftning i sig är principiellt tveksamt, visar det också hur bakvänt och bakåtsträvande regeringen resonerar i sjukvårdsfrågor.
Som om ingen medicinteknisk utveckling hade skett på ett decennium, som om all forskning och utbildning av nya generationer läkare och sjuksköterskor vore bortkastad, vill regeringen låsa svensk sjukvård till året 2007. Den verksamhet som bedrevs vid våra universitetssjukhus just då, ska för evigt finnas kvar. Inget ska bort – men då kan heller inget nytt få plats.
Sverige ligger i framkant i medicinsk forskning, medicinteknik och arbetssätt inom vården – ofta genom framsteg som gjorts vid universitetssjukhus. Men om utvecklingen ska kunna komma patienterna och befolkningen till godo så måste den spridas. Metoder som utvecklas och förfinas på våra universitetssjukhus måste rimligen vara avsedda att spridas till bredare lager. Och när metoderna väl är etablerade och vedertagna finns inte längre samma motiv till att bedriva just den vården vid de mest specialiserade sjukhusen. Då är det istället dags att ta nya steg och utveckla vården vidare.
Vi driver i Stockholms läns landsting Sveriges mest ambitiösa arbete för att modernisera sjukvården i projektet Framtidsplan för hälso- och sjukvården. Det innebär att e-hälsoarbetet utvecklas, primärvården stärks och att i princip varje akutsjukhus i länet moderniseras och byggs ut. Allt handlar om att patienterna ska behandlas på den nivå som är bäst för dem och deras behov. En av delarna är att vård som kan bedrivas nära patienten och inte behöver de stora sjukhusens resurser, också ska bedrivas nära patienten.
Allt detta arbete riskerar att raseras. Om vård som sedan länge har lämnat universitetssjukhusen och blivit etablerade metoder i vård närmare patienten måste flytta tillbaks, kommer hela sjukvårdsutvecklingen inte bara avstanna, utan rullas tillbaka. Gabriel Wikströms förslag är bokstavligen reaktionärt.
Vad som är högspecialiserad vård, specialiserad vård och även universitetssjukvård är inte statiskt utan ändras i takt med den medicinska och den teknologiska utvecklingen. Ingrepp som förr kunde medföra flera dygns sjukhusvistelse görs numera allt oftare i öppenvården.
Om Sverige ska vara ett kunskapssamhälle där vi satsar på medicinsk forskning och life science, måste det finnas utrymme i sjukvården för att både utveckla och sprida nya rön. Då kan man inte låsa fast verksamhetsinnehållet på universitetssjukhusen. För framtidens skull måste Gabriel Wikströms reaktionära förslag kastas i papperskorgen.
Torbjörn Rosdahl (M).
finanslandstingsråd Stockholms läns landsting.
Marie Ljungberg Schött (M).
sjukvårdslandstingsråd, Stockholms läns landsting.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
