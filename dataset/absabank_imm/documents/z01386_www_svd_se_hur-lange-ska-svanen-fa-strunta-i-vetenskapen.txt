Hur länge ska Svanen få strunta i vetenskapen?.
Miljömärkningen Svanen fattar beslut på grundval av uppfattningar som går på tvärs mot forskningskonsensus, sprider misstro mot den fria forskningen och undviker dialog med representanter för forskarsamhället om detta. Vad tänker regeringen göra åt detta, frågar representanter för Kungl. Vetenskapsakademien.
2017 var ett turbulent år för synen på vetenskapens roll i samhället. Två av nyorden på Språkrådets/Språktidningens lista visar detta: Alternativa fakta är uppgifter som presenteras som fakta trots att de står i strid med det informationsunderlag som finns, och postfaktisk betyder en tidsanda där man inte längre baserar argument och beslut på fakta. Dessutom används ibland fejkade nyheter – ett tredje av årets nyord – för att misstänkliggöra vetenskapen.
Det här är en argumenterande text med syfte att påverka. Åsikterna som uttrycks är skribentens egna.
I takt med att angreppen på fakta och forskning hårdnar kommer reaktionen. Ett fjärde nyord, viralgranskning, att källkritiskt granska uppgifter som sprids snabbt på nätet, har vunnit mark. Den 22 april organiserades "March for science" världen över för att understryka forskningens roll i det demokratiska samhället och markera vikten av oberoende och fri forskning som underlag för politiska beslut. Ministern för högre utbildning och forskning, Helene Hellmark Knutson, och miljöminister Karolina Skog deltog i marschen i Stockholm, och miljöministern med flera publicerade också artikeln "Viktigare än någonsin att vi förlitar oss på vetenskapen" på DN Debatt.
Kungl. Vetenskapsakademien, som företräder den oberoende forskningen, applåderar ministrarnas deltagande. Akademien lovordar också ett antal andra initiativ som stärkt vetenskapen, till exempel utredningen för att främja god sed och hantera oredlighet i forskning och förslaget att undantaget i läkemedelslagen för antroposofiska produkter ska upphävas.
Svensken i allmänhet ser det som en självklarhet att vetenskapsbaserad kunskap tas i beaktande när regler och riktlinjer beslutas på politisk nivå och när till exempel kostrekommendationer, miljövårdsåtgärder och sjukdomsbehandlingar fastläggs. En myndighet måste därför ta hänsyn till forskningens konsensus och vi utgår ifrån att samma krav ställs på bolag som satts att förvalta officiell svensk policy. I det perspektivet är det anmärkningsvärt att det i slutet av 2017 blev en debatt om hur forskningskonsensus skall påverka de krav som Sveriges officiella miljömärkning Svanen ställer på olika produkter. Svanen administreras av Miljömärkning Sverige AB och finansieras av regeringen. Svenska konsumenter har därför all rätt att utgå ifrån att när Svanens krav preciseras för en viss produkt är det forskning och vetenskapliga data som ligger till grund, inte enbart åsikter hos olika ekonomiska eller ideologiska särintressen.
Det var därför ett flagrant övertramp när Svanen i höstas gick emot den konsensus som råder bland världens stora oberoende forskningsorganisationer rörande genmodifierade växter, nämligen att sådana varken är mer eller mindre riskabla för människa och miljö än de sorter som tagits fram med andra tekniker, tvärtom kan de bidra till ett hållbart jordbruk. När detta påpekades blev svaret från Svanen att de gjorde en annan, motsatt, bedömning av forskningskonsensus och att man menade sig ta vederbörlig hänsyn till forskningsresultat. Svanen ifrågasatte forskarsamhällets oberoende och angav som belägg en studie som granskade hur forskningens finansiering kunde påverka utfallet av resultaten. Svanen menade att vetenskapliga studier om GMO var opålitliga då vissa finansierats av industrin.
Dessa påståenden från Svanen granskades i en artikel i Vetenskapsrådets nättidning Curie, som påpekade att:.
Skräddarsydda kurser i ämnen som intresserar och engagerar både kropp och själ.
Svanens ledning inbjöds mot denna bakgrund till ett möte med representanter för Vetenskapsakademien som erbjöd sig att informera Svanen om det aktuella kunskapsläget. Svaret blev: "När kriterierna har varit aktiva under några år så sker normalt ett utvärdering ...Vi ber därför att få återkomma till er när tiden är mogen". Svanen vill alltså inte i närtid ha ett möte om vetenskapen bakom GMO utan avser att "under några år" hålla fast vid en miljömärkning som grundar sig på uppfattningar som avviker från vetenskaplig konsensus.
Svanen agerar således precis så som miljöministern varnade för på DN Debatt den 22/4 2017: "Populistiska krafter ifrågasätter forskningens resultat och väljer data och information framtagen genom finansiering av tydliga särintressen, eller till och med ’alternativa fakta’, som bättre passar in för egna syften". Miljöministern skrev vidare "Vi uppmanar särskilt till:.
Vi vänder oss därför till regeringen, miljöministern och ministern för högre utbildning och forskning och frågar: Vad tänker regeringen göra för att säkerställa att Sveriges miljöcertifieringar grundas på vetenskap?.
Vi frågar Svanen: Kommer ni att ändra ert arbete – till exempel när det gäller valet av remissinstanser – för att säkerställa att ni i framtiden bättre utnyttjar vetenskapssamhällets kompetens för er miljöcertifiering?.
Svaren på dessa, och liknande, frågor är viktiga för att vetenskapen ska kunna bidra positivt till samhällets utveckling, både vad gäller miljömärkning och andra områden av stor betydelse.
Stefan Janssonprofessor i växters cell- och molekylärbiologi vid Umeå universitet, ledamot av Kungl. Vetenskapsakademien.
Roland von Bothmerprofessor emeritus i kulturväxternas genetik och förädling vid Sveriges lantbruksuniversitet, ledamot av Kungl. Vetenskapsakademien.
Torbjörn Fagerströmprofessor emeritus i teoretisk ekologi vid Lunds universitet, ledamot av Kungl. Vetenskapsakademien.
Göran K. Hanssonprofessor i experimentell kardiovaskulär forskning vid Karolinska Institutet, ständig sekreterare för Kungl. Vetenskapsakademien.
Dan Larhammarprofessor i molekylär cellbiologi vid Uppsala universitet, 3:e vice preses och tillträdande preses för Kungl. Vetenskapsakademien.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
