Garantier om jobb är fel väg för unga.
Garantier om jobb för unga och prao-platser är inte lösningen på de långsiktiga utmaningarna när det gäller jobb för ungdomar. Det skriver Ulf Kristersson (M), arbetsmarknadspolitisk talesperson.
"Trainee" brukar vara en person som verkligen vill lära sig ett yrke och får chansen att lära sig det.Ulf Kristersson.
Det här är en argumenterande text med syfte att påverka. Åsikterna som uttrycks är skribentens egna.
Socialdemokraternasprioriterade valfråga: en 90-dagarsgaranti för ungdomar, fick litet men dåligt utslag i regeringens budget. 32 000 traineejobb blev bara 3 200, som arbetsmarknadens parter dessutom ska ta ansvar för själva. Förutom att finansministern och statsministern fortfarande är kvar i valrörelseretorik, finns det några fundamentala problem i regeringens rätt ytliga analys.
"Ungdomar" är inte mer homogena än "äldre" på arbetsmarknaden. En del är välutbildade, andra inte. En del har goda erfarenheter och meriter, andra inte. En del har bekymmer i bagaget, andra inte. En del är flexibla och högt motiverade, medan andra kanske inte är det.
Att bara prata om "ungdomsarbetslösheten" är därför både att överdriva hur svårt det är för unga på arbetsmarknaden, och samtidigt trivialisera det riktigt stora problemet. Detta vet de flesta som studerat frågan närmare. Socialdemokraterna borde ändra sig innan det är för sent.
"Trainee" brukar vara en person som verkligen vill lära sig ett yrke och får chansen att lära sig det på olika avdelningar på ett företag. Inget kunde vara en felaktigare beskrivning på regeringens platser som prao i offentlig välfärdstjänst. Mer eller mindre motiverade ungdomar, utan relevant utbildning ska hänga med när professionella utför sitt jobb.
Alla som någon gång har jobbat med frågan om hur man på allvar hjälper människor som står långt från arbetsmarknaden in på en arbetsplats, vet att det kräver både tid, kraft och resurser. Här saknas såvitt vi vet allt detta. När trainee blir prao kommer allt färre vilja ställa upp och bli den första, viktiga arbetsgivaren.
Skräddarsydda kurser i ämnen som intresserar och engagerar både kropp och själ.
Slutligen missar regeringens satsningar själva grundproblemet. Inom professionellt socialt arbete, det vill säga bland dem som i yrket hjälper människor ur svåra sociala problem, talar man om "riskfaktorer" och "skyddsfaktorer". En sådan tydlig social riskfaktor handlar om att lämna grundskolan utan betyg, eller med mycket dåliga betyg. Då kan det för en del ungdomar gå mycket illa senare i livet, liksom det för andra ungdomar, som trots en dålig start i livet, med goda betyg tvärtom får en chans att skapa ett eget bra liv. Denna forskning ger oss viktiga insikter.
**Motsvarade kunskap **finns för ungdomar i långtidsarbetslöshet. Utan gymnasiekompetens eller motsvarande yrkesutbildning är numera möjligheterna att få en anställning små. Så har det inte alltid varit, men kunskapskraven ökar successivt. Med skola eller yrkeskunnande i bagaget ser det mycket bättre ut för dem som ännu inte fått sitt första jobb.
Faktum är att de allra flesta ungdomar får jobb och är arbetslösa väsentligt kortare perioder än många äldre. Många söker jobb samtidigt som de studerar och kommer senare ha goda chanser till jobb. Det förminskar inte bekymret för dem som är arbetslösa länge, men problemet löses inte genom någon generell garanti för alla ungdomar.
Tvärtom visar tidigare utvärderingar att dessa generella garantier inte fungerar. I bästa fall gör de varken nytta eller skada, i värsta fall låser de istället in ungdomar i meningslösa åtgärder, som annars skulle fått jobb av egen kraft.
Samtidigt som regeringens 90-dagarsgaranti omfattar unga som ändå fått jobb på egen hand så finns tusentals ungdomar där ute som verkligen behöver stöd – ungdomar som inte ens räknas som arbetslösa. Förra året fanns enligt SCB 46 000 så kallade NEET – ungdomar som varken arbetar eller studerar – som inte ens räknas in i arbetskraften. I den gruppen finns både personer som inte vill ha ett jobb, och de som har gett upp alla försök att få ett arbete. Att tidigt nå just dessa ungdomar med både krav och stöd är en av politikens, socialtjänstens och föräldrarnas allra viktigaste uppgifter. Dessa ungdomar omfattas inte ens av regeringens 90-dagarsgaranti.
När vi nu ser över vår egen arbetsmarknadspolitik efter många års reformer, vill vi utveckla det som har fungerat och kritiskt analysera vad som inte gått som vi hoppats. Tydliga drivkrafter i form av rimliga kostnader att anställa och att det alltid lönar sig bättre att jobba än att leva på bidrag och ersättningar, är numera en viktig del av den svenska modellen.
Men även arbetslinjen kan utvecklas. Riksrevisionens analys av etableringsreformen tyder till exempel på att vägen in på arbetsmarknaden för nyanlända måste bli både bättre och snabbare. Chansen att få - och kravet att skaffa - sitt allra första jobb måste bli större. Lönesubventionerna för människor som har viss arbetsförmåga, men också tydliga hinder, måste bli bättre och lättare att förstå.
Min poäng är alltså inte alls att vi har lyckats med allt. Tvärtom är det uppenbart att fler reformer behövs, om Sverige ska leva på hög kompetens och inte på låga löner. Men nya garantier, platser och åtgärder är inte svaret på Sveriges långsiktiga utmaningar.
ULF KRISTERSSON (M).
arbetsmarknadspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
