Blir Norrland Juhas flyktväg?
Han är på rymmen Juha Valjakkala. Med tre bestialiska mord på sin meritlista är det många som blir oroliga. Åmselemorden visade oss vad ondska kan åstadkomma. Den finska polisen tror att han söker sig till Sverige eftersom han gjort det vid tidigare rymningar.
Han verkar onekligen ha en förkärlek till den norrländska glesbygden. Men det var inte så värst många år sedan han rymde sist.
Då greps han lugnt och sansat i byn Långträsk i Norrbotten. Det är en by där det just aldrig är några poliser. Överhuvudtaget är det långt mellan poliserna i Norrbotten. Där brukar bankrånare till och med cykla från brottsplatsen. Men just den här dagen då Juha Valjakkala kom farande i sin flyktbil hade poliserna övning.
Det vimlade av poliser i Långträsk och då skrattade vi gott åt att det var sjöpolisen som grep honom i de norrländska skogarna.
Ibland har polisen tur och brottslingarna otur. Frågan är om Juha Valjakkala väljer Norrlands inland som flyktväg igen. Det är få ställen som utbölingar blir så synliggjorda som just där.
Lotta Gröning.
