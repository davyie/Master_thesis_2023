Varför väcker graffiti sånt hat?
De omdebatterade live-konstverken på Konstfack tycks inte vara mästerverk precis och inger mig gäspkänslor. Men varifrån kommer allt hat?.
Inte ens tortyr brukar förlänas så starka ord i media. ”Jag har svårt att få luft” säger kulturminister Lena Liljeroth.  Någon menar att vi ska ”stänga Konstfack!” Hursa? Konstfack är en utomordentligt högtstående skola för skilda konsthantverk. Fem års studier resulterar i Masters of Art.
Alla avskyr vi klotter – so what? Frågan är inte det minsta kontroversiell. Vi får väl polisanmäla konstnären då så är saken ur världen?.
1993 stal Dan Wolgers Liljevalchs konsthalls bänkar som live-konst och sålde dem. Synnerligen straffbart. Våra skattepengar! Men hat väckte det inte.
Redan för elva år sedan blev graffiti/konst-debatten genomgrälad med en lika rasande upphetsning som nu. Jag minns för jag var pressekreterare under Kulturhuvudstadsåret 1998.
Så här inleddes ABC-nytt i SVT den 21 juli 1998:.
”K98 har hamnat i blåsväder igen. Nu handlar det om en graffitifestival för en halv miljon och dit har de bjudit in vandaler, ökända klottrare, som ska vara med. Det retar polisen och SL hotar t o m att hoppa av som sponsor.”.
Det som åsyftades var utställningen The Arrow där graffitimålningar på canvasdukar från hela världen ställdes ut.
Som konst är graffitin representerad bland annat på The Museum of Modern Art i New York. Tror ni det hjälpte? Polisen, SL, SJ, Banverket och Allmänheten var på marsch för att stänga, förbjuda och brottsförklara med en vrede som inte står dagens efter. Det verkade då som nu på något sätt vara det värsta som någonsin drabbat Sverige.
Från K ’98:s räkning gjordes envetna försök att få ut fakta, till exempel skillnaden mellan graffitikonst och illegalt klotter.
Mycket konst har sina rötter i undergroundkultur och det är inget att blunda för att graffitikonsten stammar ur illegal verksamhet. Konst är komplicerat.
Det finns en hund begraven i raseriet – men vilken? Läkaren på psykakuten David Eberhardt tycker konstnärerna borde ”klippa sig och skaffa sig ett jobb”.
Jag blir nästan rörd. Vilken klassiker.
Jamen tänk så hemskt när det klottras! Ja. Men hatet handlar inte om det.
Jag tror här har trampats på en mycket öm tå.
Vilken?.
Li Södermark.
