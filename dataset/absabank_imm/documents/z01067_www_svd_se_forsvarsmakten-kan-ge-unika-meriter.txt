Försvarsmakten
kan ge unika meriter.
Det är snart ett år sedan riksdagens beslut att avskaffa värnplikten trädde i kraft. I juni rycker de sista frivilliga värnpliktiga ut och nu ska Försvarsmaktens behov av kontinuerligt tjänstgörande och tidvis tjänstgörande soldater tillgodoses på frivillighetens grund. Dessutom ska behovet av hemvärnssoldater och officerare täckas. De har alltid rekryterats med frivillighet men det har gynnats av att pliktsystemet fungerat som en bra introduktion in i Försvarsmakten.
Det här är en argumenterande text med syfte att påverka. Åsikterna som uttrycks är skribentens egna.
Det finns knappast någon annan organisation än Försvarsmakten som kan erbjuda den mångfald och den variation av arbetsuppgifter som ingår i Försvarsmaktens uppdrag. Detta är i sig rekryterande men det krävs mer för att attrahera de mest lämpliga kvinnorna och männen. För att rekrytera dessa måste Försvarsmakten erbjuda meriter som inte kan fås på något annat ställe. Det kan Försvarsmakten.
Dessa meriter måste vara kända av arbetsgivarna men också vid köksbordet där ungdomarna Frida och Rami, kanske med stöd av anhöriga, skall bestämma sig för de närmaste årens jobb. Där ska detta vara välbekant.
En soldat lär sig flera färdigheter, inte bara vapen utan även fordon, maskiner och annan teknisk utrustning. Att förstå och tillämpa en instruktion eller en process är väsentligt. Soldaten skall kunna arbeta strukturerat (t o m kunna skapa nödvändig struktur) i nära samverkan med andra människor inom och utom sin organisation. Utöver ren skicklighet i strid och vapenhantering krävs också ett mycket starkt psyke med förmåga att fatta snabba beslut och agera rätt. Människorna i området där soldaten verkar kan vara tacksamma men också likgiltiga, otacksamma och ibland fientliga. Agerandet måste ändå ske på ett sätt som skapar förtroende och i överensstämmelse mänskliga rättigheter. Soldaten måste dessutom vara fysiskt stark och klara miljöer såsom mörker, kyla eller ökenhetta.
Soldaterna måste vara i mycket god fysisk och psykisk trim. De får genom sin träning ett högt självförtroende och är vana att ta initiativ för att själva rätta till fel och nå uppsatta mål. Att lösa uppgiften blir en huvudsak samtidigt som observation på och analys av en snabbt föränderlig omvärld gör att metoden för lösandet ständigt omprövas. Att gå från vila till full koncentration tar en sekund. Insikten om beroendet av stridsparskamraten lär soldaten att ge och få förtroende. Soldaten känner ansvar för sin omgivning och för sin uppgift. Verkan i strid måste ske inom de folkrättsregler som finns vilket gör att soldaten måste ha en inre moralisk kompass som vägleder agerandet.
Dessa egenskaper skapas genom en noggrann urvalsprocess med höga antagningskrav och genom en målmedveten träning som ofta används i en skarp insats. De ska tillvaratas och utvecklas genom officerarnas arbete och föredöme. De får aldrig åsidosättas (särskilt då de värdegrundsbaserade) för att uppfylla kvantitativa mål. Dessa egenskaper och värden blir soldaternas främsta meriter.
Skräddarsydda kurser i ämnen som intresserar och engagerar både kropp och själ.
Om meriterna är kända vid köksbordet när Frida och Rami överväger framtiden blir Försvarsmakten ett givet förstahandsval. Är de kända av arbetsgivarna kommer de att stå i kö för att anställa soldater efter sin tid i Försvarsmakten. Soldaterna blir med dessa egenskaper och värden goda samhällsmedborgare.
Att göra soldatens arbete, egenskaper och meriter kända är givetvis en uppgift för Försvarsmakten men också för våra politiker som fattar besluten om var och när soldaterna skall verka.
Att skapa goda förutsättningar för soldaterna är en viktig uppgift för kommuner och regioner som är värdar för regementen och flottiljer. Det innebär initiala kostnader t ex för infrastruktur och boende men vinsten är ju att ett antal goda samhällsmedborgare kommer att bosätta sig i trakten och utveckla samhällslivet. I Skövde pågår nu ett intressant projekt att utveckla samarbetet mellan Försvarsmakten och Skaraborgs kommuner, högskola, och näringsliv i den riktningen.
Försvarsmakten kommer att göra sin del av arbetet för att rekrytera och träna soldater som efter sin tjänstgöring kan gå över till det civila samhället. Men samhället i form av kommuner, arbetsgivare, skolor mm måste också ta sitt ansvar genom att informera sig om Försvarsmaktens verksamhet och om soldaterna som utför uppgifterna. Dessa aktörer måste stödja soldaterna genom att skapa goda förutsättningar före och efter tjänstgöring. Det är ju inte Försvarsmaktens soldater utan det är Sveriges.
RONALD MÅNSSON.
regementschef P4, Försvarsmakten i Skövde.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
