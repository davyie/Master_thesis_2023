Federley: Då kan vi lika gärna operera in chip i nacken.
Datalagringsdirektivet röstades igenom i riksdagen med överväldigande majoritet i mars 2012. Direktivet innebär att teleoperatörer måste lagra information om vem som ringer eller smsar till vem och var kommunikationen sker, i sex månader.
I och med EU-domstolens beslut i dag, som slår fast att direktivet innebär för långtgående inskränkningar i människors integritet, upphör svenska teleoperatörer att lagra den här informationen.
I kvällens "20 minuter" debatterade Fredrik Federley (C), som röstade emot datalagringslagen, och Mattias Jonsson (S), riksdagsledamot i justitieutskottet om Sverige bör följa domslutet eller fortsätta lagra information.
"Vad händer med utsatta barn integritet".
Federleys parallell till ett samhälle där alla människor har chip inopererat i nacken och kameror på huvudet, tyckte Mattias Jonsson var magstarkt.
– Det är häpnadsväckande argumentation. Det är ju inte alls det det handlar om. Det är trafikdata som övervakas, vi kan se samtalslistor men inte vad de innehåller, sa han.
Han menade att möjligheten att lagra den här informationen är ett viktigt verktyg för polisen när de löser brott.
– Vi behöver detta för att klara upp grova brott som narkotikabrott och barnpornografibrott. Du talar om integritet. Men vad händer med barn som utsätts för övergrepp och deras integritet, sa han.
"Information riskerar att läcka".
Men Fredrik Federley menade att datalagringen inte leder till så många fler lösta brott och att intrånget i människors privatliv därför blir oproportionellt stort för en relativt liten vinst.
– Vi ska inte misstänkliggöra alla. Om någon misstänks för barnpornografibrott ska vi ha ett domstolsbeslut och få ut personens uppgifter, det finns redan i dag. Men det ska vara rättssäkerhet, vilket inte den här datalagringen är. All lagrad information riskerar att läcka, sa han.
Men Mattias Jonsson höll inte med om att vi genom att lagra telefontrafik misstänkliggör alla människor.
– Det här kan dessutom också användas till att fria personer, sa han.
