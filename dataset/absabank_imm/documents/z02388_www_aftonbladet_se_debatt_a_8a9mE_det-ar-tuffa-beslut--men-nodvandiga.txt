Det är tuffa beslut – men nödvändiga.
REPLIK. Jag blir glad av hur du och dina vänner i Nässjö visar styrkan hos ett civilsamhälle som arbetar för att fler ska få vara en del av en gemenskap. Långt ifrån alla känner sig trygga i dagens Sverige.
Vi står vi inför den största integrationsutmaningen någonsin. 2015 tog Sverige emot över 160 000 människor, många till kommuner som Nässjö. Det syns i skolor, socialtjänsten och sjukvården att vi inte mäktade med mer.
I det läget är det viktigt med en regering som klarar av att fatta tuffa beslut, ställa krav på andra EU-länder för ett solidariskt mottagande samt se till att kommuner som Nacka, Vellinge och Danderyd bidrar.
Är det något som ”försvårar integrationsprocessen” så är det när alla nyanlända barn hamnar i samma skola och alla vuxna på samma ort, där jobben är få. Ska Sverige hålla ihop måste människor mötas.
Socialdemokraternas partistyrelse är överens: vi vill sätta stopp för den skattesänkarpolitik som lett till ökade klyftor. Så skapar vi fler jobb, en jämlik skola och en trygg vård. Vi vill ta hårdare tag mot segregation och brottslighet och föra en ansvarsfull migrationspolitik. Jag är säker på att vi under kongressen kommer att enas kring skarpa svar på samhällsutmaningarna.
En sak är säker: vi socialdemokrater kommer aldrig välja samma väg som SD. De bygger hela sin politik på att spela på människors oro och svartmåla invandrare. I vårt Sverige ska alla få möjlighet att göra rätt för sig och kräva sin rätt till trygghet och framtidstro.
Ilan de Basso, kommunalråd i Jönköping och ordinarie ledamot i Socialdemokraternas partistyrelse.
Häng med i debatten – följ  Debatt på Facebook.
