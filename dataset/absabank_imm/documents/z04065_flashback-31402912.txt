Det misstänkta hedersmordet på makarna Ebrahim och Bafreen Fatah (Eskilstuna, 1986).
Samma år som statsminister Olof Palme sköts ihjäl på öppen gatan inträffade även ett till dags dato ännu olöst dubbelmord. Historien har sin början när en kvinna i 20-årsåldern träffar sin blivande make på en kurs i Eskilstuna. Båda kurder, båda från Irak. Hon hade kommit till Sverige med sin familj och han hade anlänt ensam. De gifte sig i november 1985 och detta uppskattades inte speciellt mycket av kvinnans anhöriga. Rädslan för repressalier fanns där, paret hade exempelvis redan väskorna färdigpackade. Mannen fick motta hotfulla samtal och märkliga brev.
Upptäckten av kropparna, som var något övertäckta av kvistar och annat, gjordes av ett äldre par den 29 maj några mil sönder om Eskilstuna, i naturreservatet Hedlandet. Polis tillkallades och ganska snart insåg man att paret fått utstå tortyr. De var bundna till händer och fötter med bogserlinor. Skållade med kokhett vatten och brända med cigaretter. Kvinnan var dränkt och mannen strypt. Hedersmord framstod som sannolikt, men polisen passade på att utreda om dubbelmordet hade ett politiskt motiv då mannen engagerat sig i kampen för ett betydligt friare Kurdistan. Det visade sig vara en återvändsgränd. Istället blev huvudhypotesen hedersmord.
5 personer från kvinnans familj misstänktes och anhölls; fadern, modern, äldsta dottern och bägge bröderna. Jag antar att det fanns svårigheter att utreda exakt vem som gjort vad, så enbart den mördade kvinnans äldre bror begärdes häktad. Han släpptes vid häktningsförhandlingen men plockades in efter ett halvår. Ett indicium som pekade mot honom var ovanliga däckspår till eller från fyndplatsen som matchade däcken på hans bil. Även den gången gick han fri i brist på bevis. Mängder med poliser arbetade med fallet när det var som hetast men utredningen strandade. 1991 plockades kvinnans mor in igen efter att fynd DNA-analyserats men även hon fick släppas efter ett par dagar.
Några år in på 2000-talet gjorde polisen ett nytt ryck och grep 4 personer misstänkta för dubbelmordet - 2 män och 2 kvinnor (gissa vilka). Anledningen sades vara finslipad DNA-teknik och nya uppgifter. En sista figur var aktuell men brottet ansågs i hans fall preskriberat eller något. Trots att häktningen den här gången nådde upp till "sannolika skäl" så nekade de misstänkta i sten och förundersökningen skrotades sommaren 2007, trots att enorma resurser lagts ned ännu en gång. Polisen tror att mordplatsen är en lägenhet i Årby. Golvet bröts upp och där hittades blod och andra DNA-spår. Även likhundar har markerat. Sommaren 2011 kommer fallet att tas upp i SVT:s nya serie "Sommarmord". Leif GW har gått ut med att nya uppgifter har kommit in och ger sken av att fallet inte är något totalt mörker. Återstår att se om det ligger något i vad han ger uttryck för, det har trots allt gått 25 år. Kriminalkommissarie Bert Hultman (som varit med och utrett fallet från start) har uttalat att indicierna är väldigt många, men jag personligen är skeptisk.
Ett svårlöst dubbelmord, helt klart. Någon skribent som vill tillägga något redan nu? Materialet till den här texten bygger på ett antal tidningsartiklar, så ni får ha överseende om någon detalj skulle visa sig vara felaktig.
