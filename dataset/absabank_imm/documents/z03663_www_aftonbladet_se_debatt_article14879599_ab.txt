Det räcker nu - sluta pantsätt vår välfärd.
Sverige har blivit den pantsatta välfärdens land. Ett land där inte bara vården av äldre utan också av sjuka “utackorderas” till den som vill ha lägst ersättning och där ansvaret för utbildningen av skolbarn i den så kallade valfrihetens namn alltmer överlåts till vinstklippande riskkapitalister.
Inget annat land tillåter vinstdrivande bolag - för att inte tala om riskkapitalbolag med säte i skatteparadis - att driva skolor för skattepengar. Ingen annanstans har riskkapitalister fått upphandla ett helt akutsjukhus som S:t Görans i Stockholm. Få om ens något annat land har i dag ett så koncentrerat privat ägande inom välfärdssektorn som Sverige. Två jättar, Carema och Attendo, kontrollerar mer än hälften av den privata äldrevården. Tendensen är likartad inom skolan.
De så kallade valfrihets- och privatiseringsreformerna har bidragit till en nedmontering av likvärdigheten, läraryrkets sjunkande status och fritt fall i kunskapsresultat. Studier visar att privat äldreomsorg har tio procent lägre bemanning än offentlig. Vårdskandalerna har avlöst varandra och det finns inga vetenskapliga belägg för att konkurrensutsättning leder till bättre välfärdstjänster eller medborgarnytta.
Privata vinststyrda system förmår inte att rättvist fördela sociala tjänster efter behov. Privatisering av offentlig verksamhet leder till inskränkningar i de anställdas yttrande- och meddelarfrihet. Ideologiska utförsäljningar av gemensam egendom – än så länge mest konsekvent genomförda i Stockholmsområdet – har lett till både försämringar och fördyringar av vård, omsorg och andra offentliga verksamheter.
Detta sker parallellt med att klyftorna ökar snabbare i Sverige än i de flesta andra jämförbara länder. Tillsammans med försämringarna leder detta till en segregerad välfärd med gräddfiler för de rika och välbeställda.
Vi välkomnar när detta skrivs att Kommunal i Stockholms län direkt efter LO-kongressens avslutning i beslutat arrangera en Folklig manifestation mot privatiseringar och nedskärningar, och hoppas på massivt stöd för en stor manifestation för välfärd utan vinst inför Riksdagens öppnande i höst.
Åtta av tio svenskar är enligt en ny opinionsundersökning av Novus motståndare till privata vinster inom vården, och nu krävs en facklig och politisk ryggrad till det växande motståndet. Frågan om ett förbud mot vinster inom skattefinansierad vård, omsorg och skola med mera får inte längre sopas under mattan med uttalanden som att “det inte låter sig göras”.
Välfärdens månglare måste drivas ut ur det gemensamma rummet. Vi måste skapa en trygg vård och skola, där brukarnas behov står i centrum, inte ägarnas och vinsten. Då måste vi också kunna säga att vår gemensamma välfärd ska skötas gemensamt, inte av vinstmaximerande riskkapitalbolag.
Det räcker nu. Skolan och vården ska inte styras av privata vinstintressen. Vår gemensamma välfärd ska skötas gemensamt.
Sanna Tefke, vårdbiträde.
Göran Gustavsson, skötare.
Bengt Silfverstrand, fd riksdagsledamot.
Lennart Nilsson, oppositionsråd och ombudsman.
Masood Punjabi, postarbetare.
Gunnar Westin, brevbärare.
Mehrnosh Shafiee, sjuksköterska.
Ennio Casoni, undersköterska.
Maria Sundvall, läkare.
Afsaneh Vahdat, socialarbetare.
Kajsa Ekis Ekman, författare och debattör.
Petri Myllykoski, bussförare.
Peter Boström, bussförare.
Bilbo Göransson, barnskötare.
Alex Fuentes, biträdande rektor.
Ann-Margreth Livh, oppositionsråd.
Jan Olov Carlsson, bilbyggare.
Wellington Ikuobase, livsmedelsarbetare.
Mario Izquierdo, livsmedelsarbetare.
Jannis Konstantis, tunneltågförare.
Ann Charlott Altstadt, författare.
Göran Greider, chefredaktör och författare.
Nima Djohari Taimouri, timvikarie.
Jan-Erik Gustafsson, docent KTH.
Birgitta Sevefjord, oppositionslandstingsråd.
Håkan Blomqvist, historiker.
Per Olof Matsson, litteraturvetare.
Sven Wollter, skådespelare.
Hasse Nilsson, lärare och musiker.
Barbara Brädefors, pensionär.
Basar Gerecci, högskolestudent.
Arne Johansson, chefredaktör.
FAKTA.
