Marknadshyror bra för invandrare.
MÅNGA beskriver invandrarnas situation i Sverige som hopplös, där bostadssegregation och bidragsberoende breder ut sig. Vi hävdar tvärtom att invandrarna utgör en positiv kraft i samhället och att de bidrar till tillväxt och utveckling.
Vi ser två förklaringar till att den etniska segregationen ökat under senare år. För det första den reglerade bostadsmarknaden. För det andra en arbetsmarknad som stänger ute driftiga människor och förpassar kreativiteten till bidragsansökningarna. Båda problemen går att lösa.
Dagens prisreglerade hyresmarknad är inte öppen för nya svenskar som vill flytta till de städer där jobben och den ekonomiska dynamiken finns. Att få en plats på bostadsmarknaden är lika viktigt som en plats på arbetsmarknaden.
Det öppnar för möten med nya människor, intryck och nätverk. Men den politiskt styrda bostadsmarknaden cementerar också den etniska segregationen. Den som söker bostad hänvisas i dag till andra orter, kvar i de större städerna blir de redan etablerade, som alltid bott där. De som inte vågar lämna sin lägenhet i rädsla för att aldrig få komma tillbaka. Detta ökar inte integrationen, inte heller mångfalden utan bygger murar mot omvärlden och gör många av våra större städer tristare att leva i.
EN FRIARE, avreglerad, marknad är därför rättvisare eftersom utbud och efterfrågan då tillåts mötas på ett öppet sätt. Människor kan jämföra, värdera betydelsen av att bo på ett visst ställe jämfört med tryggheten eller närheten till dagis på ett annat. Olika människor kommer alltid att välja att bo i olika bostadsområden. Det är i sig inte ett problem, bara det finns en fungerande bostadsmarknad som gör att människor kan flytta när viljan finns och ekonomin tillåter, alldeles oavsett om de har rätt kontakter eller inte. Denna centrala uppgift att möjliggöra social rörlighet leder oss till det andra problemet, nämligen arbetsmarknaden.
Sverige måste se invandrare som en resurs för tillväxt och välstånd, inte som ett problem. Den svenska integrationspolitiken har i många avseenden varit ett misslyckande. Den har ägnat sig åt försök till omhändertagande som passiviserat, i stället för att ta till vara människors kreativitet och vilja ?.
Vi tror att integration i hög grad handlar om företagande. Om människors initiativkraft inte hämmades av regleringar skulle vi få en starkare ekonomi och ett bättre samhällsklimat.
Olika enkäter som gjorts bland företag visar att tiotusentals arbetstillfällen i näringslivet gått om intet då företagen haft svårt att rekrytera.
Dagens system med karantän för flyktingar måste ändras. Vi måste göra det möjligt för människor som kommer till Sverige att börja arbeta redan från dag ett. Den effektivaste integrationen sker på arbetsplatsen, bland människor i samarbete.
Ett mer tillåtande regelverk, höjda grundavdrag och sänkta arbetsgivaravgifter skulle ge jobb åt många fler. Invandrare är ingen enhetlig grupp utan kommer från många olika kulturer och har skilda erfarenheter och kompetenser. Vi måste klara av att fånga upp enskilda individers kompetens men också skräddarsy lösningar för behoven. Ett starkt näringsliv i Sverige med många och diversifierade företag som får möjlighet att växa är den säkraste vägen för ökad integration.
I DAG 30 november kommer vi att hålla en rad manifestationer för Ett Öppet Sverige. Alla 22 regionkontor i Svenskt Näringsliv kommer att anordna manifestationer i sina regioner. Manifestationerna är viktiga i en tid då det finns krafter som talar för ökad isolering mellan människor och då främlingsfientligheten i Sverige riskerar att bli alltmer högljudd.
Politiska och byråkratiska konstruktioner som sätter upp hinder för integrationen måste undanröjas. Börja gärna på de två områden som är viktigast: bostadsmarknaden och arbetsmarknaden.
Tyck till.
Politiker : våga se verkligheten.
Lars Jilmstad (Regionchef Svenskt Näringsliv Stockholm), Christer Jansson (vd Stockholms Fastighetsägareförening).
