Använd inte oss för er rasistiska agenda.
Vi är förbannade över den fräckhet som visats i debatten efter händelserna i Köln, Kalmar och musikfestivalen We are Sthlm. Män som aldrig varit i närheten av att bekymra sig om kvinnor som utsätts för sexuella övergrepp vill plötsligt vara feminister, när det går att peka ut andra män, med ”nordafrikanskt” eller ”arabiskt ursprung”, som förövare och hot mot jämställdheten i Sverige.
Kvinnor har skrikit rakt ut i tystnad sedan tidernas begynnelse. Och nu används vår utsatthet för rasistiska ändamål och därmed reduceras ansvaret från män till muslimer. Det är ett grovt hån mot hela den feministiska kampen där vi varje dag har kämpat, påtalat, motionerat och demonstrerat för att visa på det förtryck som kvinnor varje dag lever i. Problemet är mäns sexuella våld mot kvinnor som är universellt och finns överallt.
Genom historien och i vår egen tid finns det inget stöd för att det enbart skulle vara män från särskilda ”kulturer”, som utövar sexuellt förtryck och våld mot kvinnor. Den enda gemensamma nämnaren är att förövaren är en man. Sanningen är att kvinnor i alla länder, i alla grupper i samhället, utsätts för övergrepp och kränkningar av män, just för att de är kvinnor.
Om du är kvinna är risken för sexuella kränkningar något du får lära dig hantera redan i skolan. Vi blir upptryckta i skolans korridorer av tafsande killar. Vi lär oss att undvika grupper, framförallt av berusade, män, på krogar, på tunnelbaneperronger, på konserter.
Att alltid ha ett öra på spänn för att höra om stegen ökar i hastighet när du är på väg hem på natten. Att bedöma om vi vågar ta en taxi ensamma eller om vi ska ringa och meddela en vän, för säkerhets skull. Om vi vågar göra slut på ett destruktivt förhållande eller om det finns en risk för vår hälsa och vårt liv.
Dessa är strategier alltför många kvinnor har för att leva i ett samhälle som fortfarande är i hög grad på mäns villkor. Det är alltså inte så att det sexuella våldet har ”importerats” till Europa och Sverige. Det sexuella våldet och hotet har funnits här i alla tider. Alla kvinnor som suttit i svenska rättssalar, våldtagits på urspårade fester, kan vittna om det. Alla flickor och kvinnor som kallas ”hora” och ”pk-subba” när de yttrar sin mening i sociala medier kan vittna om det.
Vänsterpartiet är ett grundmurat feministiskt parti. Vi tar det som hänt i Tyskland, i Kalmar och på musikfestivalen i Stockholm, på allra största allvar. Vi kan aldrig acceptera sexism och sexuella övergrepp. Men lösningen är inte att, som till exempel KD kräver, utvisa asylsökande män.
Lösningen är att se det verkliga problemet, sexismen och mäns våld mot kvinnor, och att vi genomför konkret feministisk politik. Vi kommer att göra allt vi kan för att gå till botten med vad som hänt och driva på för en förändring mot ökad jämställdhet.
För att uppnå ett jämställt samhälle så krävs det otroligt många olika åtgärder. Vänsterpartiet har varit starkt drivande i frågor om ekonomisk jämställdhet mellan män och kvinnor. Vi vill också att regeringen tar fram en handlingsplan mot våldtäkter och sexuellt våld. Vi vill ha ett feministiskt rättsväsende och för det krävs att hela rättsväsendet får kompetensutveckling i genusvetenskap och det ska finnas med i polisutbildningen och juristutbildningen.
Vi vill att det tillsätts en haverikommission varje gång en kvinna utsätts för dödligt våld. Vi vill stärka kvinnojourerna ytterligare, införa samtyckesreglering och oaktsamhetsbrott i sexualbrottslagstiftningen. Vi har lagt förslag på en särskild nätombudsman för att minska hot och hat på nätet och vi vill ha genuspedagogik i förskolan och skolan.
Vårt budskap är väldigt enkelt. Män, ge fan i att röra våra kroppar mot vår vilja. Och ge fan i att använda rätten till våra kroppar som slagträ för en rasistisk agenda. Låt oss i stället gemensamt ta de nödvändiga politiska stegen för att skapa ett samhälle fritt från sexism och sexualiserat våld.
Linda Snecker.
Rättspolitisk talesperson (V).
Rossana Dinamarca.
Feministisk talesperson (V).
Maj Karlsson.
Socialpolitisk talesperson (V).
