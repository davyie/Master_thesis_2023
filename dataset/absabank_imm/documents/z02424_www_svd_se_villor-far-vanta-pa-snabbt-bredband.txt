Villor får vänta på snabbt bredband.
I den utbyggnad av fiberbredband som nu sker riskerar villorna att hamna på efterkälken. Bara var tionde villa i Sverige har i dag tillgång till snabbt bredband, skriver Mikael Ek, vd för Svenska Stadsnätsföreningen, och Eliza Roszkowska Öberg (M).
Sverige har EU:s långsammast växande bredbandstäckning.Mikael Ek och Eliza Roszkowska Öberg.
Det här är en argumenterande text med syfte att påverka. Åsikterna som uttrycks är skribentens egna.
Regeringens mål är att Sverige ska ha bredband i världsklass. Utbyggnaden av fiberbredband går snabbt, men är mycket ojämnt fördelad över landet. Tvåmiljoner svenska villahushåll riskerar nu att hamna på efterkälken och gå miste om digitaliseringens möjligheter. För att Sverige ska fortsätta vara en framstående it-nation krävs engagemang och nya incitament från regeringen.
Målet för it-politiken är att Sverige ska vara bäst i världen på att ta till vara digitaliseringens möjligheter. Det handlar om att utveckla nya lösningar för skolan, vården och omsorgen, att öka tillgängligheten till samhällstjänster samt att stärka demokratin. Bredband ger också möjligheter att leva och verka i hela landet – eller globalt, om man vill – och bidrar därmed till tillväxt och konkurrenskraft både lokalt och nationellt. Därför behöver goda förutsättningar säkerställas för att en fungerande digital infrastruktur i hela landet.
Fiberutbyggnaden i Sverige har fram till nu framför allt varit koncentrerad till flerfamiljshus. Tack vare systematiskt arbete från bland annat allmännyttan har nätet under de senaste åren byggts ut mycket snabbt. Om det fortsätter i samma takt kommer många av de 4,5 miljoner svenskar som bor i flerfamiljshus att ha tillgång till bredband via fiber redan nästa år.
Detta står i bjärt kontrast till landets villor. Enligt Post- och Telestyrelsens kartläggning har bara omkring 200000 av landets uppskattningsvis 2 miljoner villor fiberuppkoppling. Bara var tionde villa i Sverige har alltså i dag tillgång till snabbt bredband. Fler än 4miljoner svenskar bor i villor som saknar fiber.
Att bredbandstillgången varierar så mycket mellan en- och flerfamiljshus har också en regional dimension. Förra året hade nästan 45 procent av Sveriges befolkning tillgång till fiber, vilket motsvarar 4,2 miljoner svenskar. Merparten av dessa bor i tätorter eller städer.
Skräddarsydda kurser i ämnen som intresserar och engagerar både kropp och själ.
Det kostar villahushållen allt från 7000 till 70000 kronor att ansluta sig till bredband via fiber, där kostnaden varierar kraftigt framförallt mellan olika markförhållanden. Det krävs nu konkreta förslag för att underlätta fiberutbyggnaden bland landets villahushåll.
För det första kan man minska den samlade investeringskostnaden genom att införa ett Rit-avdrag, en skattereduktion för it-tjänster i hemmet, motsvarande Rot-avdraget för annan ombyggnad. När det gäller fiberanslutning är grävning och att återställa asfalt mest kostsamt, varför ett Rit-avdrag bör omfatta även maskinkostnader.
För det andra kan investeringen uppmuntras genom att bolåneinstituten ser fiberinstallation som en värdehöjande åtgärd. På så sätt skulle bankerna kunna höja sin värdering och lägga kostnaden som ett bottenlån med lång amorteringstid. Då skulle investeringen i genomsnitt bara kosta hushållet 35 kronor per månad.
För att tydliggöra politikens inriktning antog alliansregeringen 2009 en bredbandsstrategi för Sverige. Målet är att minst 90 procent av alla hushåll och företag år 2020 ska ha tillgång till bredband om minst 100 Mbit/sekund. Statens roll är att se till att marknaden fungerar effektivt och att aktörerna som investerar i infrastruktur ges förutsättningar för sin verksamhet.
Men vi måste göra mer och it-politiken måste bli ännu tydligare. Bara 14 procent av ledande svenska politiker och tjänstemän anser att regeringen gör tillräckligt mycket för att nå bredbandsmålen, enligt en enkät som Svenska Stadsnätsföreningen genomförde förra året.
Statistik från EU-kommissionen visar dessutom att Sverige har EU:s långsammast växande bredbandstäckning, trots att vi har en av de starkaste ekonomierna. Om vi ska kunna hänga med i tillväxt- och välfärdsligan framöver måste regering och riksdag i betydligt högre grad delta i den digitala utvecklingen.
Bredbandsforum tillsattes av regeringen år 2010 för att främja samverkan mellan företag, myndigheter och organisationer för att tillsammans hitta lösningar som ökar tillgången till bredband i hela landet. I Bredbandsforum har man också precis låtit genomföra en förstudie som pekar på att det kan finnas flera olika utmaningar med att bygga fiberbredband till villor. Vi hoppas nu att förstudien kan bli ett underlag till en fördjupande utredning med syfte att komma fram med konstruktiva förslag.
För att målet om bredband i världsklass ska bli verklighet i hela landet måste vi hitta politiska lösningar. Vi bör se till att även de som bor i villa kan ta del av det snabba bredbandets och digitaliseringens alla fördelar.
MIKAEL EK.
vd för Svenska Stadsnätsföreningen.
ELIZA ROSZKOWSKA ÖBERG (M).
riksdagsledamot, ansvarig för IT-politiska frågor i Trafikutskottet.
Svenska Stadsnätsföreningen, SSNf, är en bransch- och intresseorganisation som representerar stadsnät i 180 kommuner och 130 leverantörer av tjänster och utrustning inom bredbandsområdet. Föreningen företräder därmed en absolut majoritet av de aktörer som aktivt investerar i ny modern infrastruktur för bredband i Sverige. För mer information, sewww.ssnf.org.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
