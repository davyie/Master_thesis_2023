Rasismen minskar – vi ser inte behovet.
REPLIK. Alice Bah Khunke skriver att vi är en spegel av det vi gör och det vi inte gör. Sverigedemokraterna är ett parti som vilar på demokratisk grund och i partiet arbetar vi aktivt med att bekämpa intoleranta och rasistiska åsikter.
Internt gör vi det genom att medlemmar som visat att de inte delar våra värderingar kan uteslutas, vilket visar att om man sprider hatiska, icke-demokratiska värderingar så kan man inte spegla sig i oss och få förtroende. Externt gör vid det genom förslag om att bekämpa extremism och värna de grundläggande demokratiska fri- och rättigheterna som idag utmanas.
SD ser ett värde i arbetet för främjande av demokrati och tolerans, såväl inom ramen för Forum för levande historia som i den ordinarie skolundervisningen.
Politik handlar dock om prioriteringar och i en tid när rasism och främlingsfientlighet minskar bland unga har vi prioriterat andra satsningar. Vi ser inget ökat behov av mer resurser i dagsläget och väljer, till skillnad från regeringen, att behålla anslaget på tidigare nivå.
Men vi stänger heller inga dörrar och är inte främmande för att med olika verktyg bekämpa den extremism och rekrytering till terrorism som sker i våra förorter, om så genom ökade anslag till Forum för levande historia eller andra åtgärder. Det var dock inte avsikten med regeringens satsning och inte heller enda lösningen på dessa utmaningar.
Det finns många sätt att främja mänskliga rättigheter. Regeringen behöver se över bidragen till de radikala miljöerna, men i de fallen avslår man konsekvent SD:s förslag om åtstramningar mot extremism.
Aron Emilsson.
Kulturpolitisk talesperson (SD).
