Nytt Raoul Wallenberg-pris.
Sverige behöver fler individer som bekämpar hat och intolerans. Därför inrättas nu ett pris till Raoul Wallenbergs minne. 100 000 kronor delas i augusti ut till en person som arbetar för att öka kunskapen om främlingsfientlighet, skriver integrationsminister Erik Ullenhag.
Det är skamligt att det dröjt så länge innan Sverige på allvar lyft minnet av denna enastående man.Erik Ullenhag.
Det här är en argumenterande text med syfte att påverka. Åsikterna som uttrycks är skribentens egna.
På Raoul Wallenbergs minnesdag den 27 augusti kommer ett pris till Raoul Wallenbergs minne för första gången att delas ut. Initiativet har tagits av Raoul Wallenberg Academy for Young Leaders (RWA) och jag har nu beviljat deras ansökan om att inrätta ett pris. Priset, som är på 100000 kronor, ska delas ut till en person som i Raoul Wallenbergs anda i dag arbetar för att öka kunskapen om främlingsfientlighet och intolerans samt bekämpar detta i Sverige med särskilt fokus på barn och unga. Priset är ett led i arbetet för att fortsätta hedra Raoul Wallenbergs minne.
Det är skamligt att det dröjt så länge innan Sverige på allvar lyft minnet av denna enastående man. Raoul Wallenberg var, i ordets rätta bemärkelse, en hjälte. Tack vare sin list och sitt mod räddade han tiotusentals ungerska judar från koncentrationslägrens fasa. Wallenberg visade att en individ kan göra stor skillnad för att rädda andra människor.
Men Raoul Wallenberg har inte fått den plats i våra svenska historieböcker som han så väl förtjänar. Han har hyllats som hjälte runt om i världen. Platser, gator och parker har fått Raoul Wallenbergs namn. Monument har rests till hans minne. Ingen annan svensk har blivit så internationellt uppmärksammad. Men inte i hans eget hemland.
Internationellt kan vi vara stolta över att Raoul Wallenberg kommer från Sverige. Men vi har också all anledning att skämmas över vår historia när det kommer till Raoul Wallenberg. Allt för länge lämnades hans familj ensam i sin sorg och i sökandet efter sanningen. Tidigare svenska regeringar vågade inte ta reda på vad som hänt vår svenske hjälte. Den svenska regeringens svala engagemang berodde på feghet – rädslan för den stora grannen i öst gjorde att vi inte vågade ta reda på vad som verkligen hände. Det krävdes att Sovjetunionen kollapsade innan Sverige på allvar grävde djupare i Wallenbergs öde.
Den svenska tystnaden kring Raoul Wallenberg har inneburit att kunskapen om honom och hans heroiska insatser är bristfällig. För att förändra detta tog regeringen initiativ till Raoul Wallenberg-året. Under hela 2012 genomfördes en rad evenemang runt om i världen och i Sverige för att hedra Raoul Wallenberg.
Men förra årets insatser får inte ta slut. Även fortsättningsvis måste vi uppmärksamma Raoul som den hjälte och förebild som han var. Därför firar vi i år den 27 augusti för första gången Raoul Wallenbergs minnesdag. Jag hoppas att dagen ska bidra till en rad aktiviteter och initiativ som kan verka som utgångspunkt för en nödvändig diskussion om kampen mot främlingsfientlighet och intolerans och om allas vårt ansvar för att stå upp för andra.
För arbetet mot främlingsfientlighet och intolerans måste fortsätta och det med förnyad styrka. Jag ser med oro på hur det i Europa och även i vårt eget land, sprids främlingsfientlighet och intolerans. Främlingsfientliga partier får mylla att växa i när ekonomisk oro och arbetslöshet sprids. Dessa partier levererar dagligen förenklade budskap med stereotyper och kollektivt skuldbeläggande. Judar och romer är särskilt utsatta, men i dag drabbas även muslimer av hat och intolerans. Sverige är inget undantag. Hur är detta möjligt? Har vi redan glömt vad som hände i andra världskrigets skugga?.
Främlingsfientliga uppfattningar som står i strid med principen om allas lika värde utgör ytterst en utmaning mot hela den värdegrund som vår demokrati bygger på. Vi har inte råd att låta främlingsfientligheten och intoleransen bli en del av vår vardag. Vi har inte råd att låta hatet bli normaliserat.
Vi behöver fler människor som står upp mot främlingsfientlighet och intolerans och inte bara stillatigande ser på när människor utsätts för övergrepp och hat. Vi kan inte alla utföra hjältedåd som Raoul Wallenberg, men vi kan alla göra något för våra medmänniskor. Priset till Raoul Wallenbergs minne kan förhoppningsvis bidra till att inspirera fler individer att bekämpa hatet och intoleransen.
ERIK ULLENHAG.
integrationsminister (FP).
- - -.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
