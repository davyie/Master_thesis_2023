Minimal möjlighet för Sverige att påverka.
Dessvärre kan vi konstatera att EU i dag i en mycket liten grad handlar om att samarbeta.Johnny Skalin.
Det här är en argumenterande text med syfte att påverka. Åsikterna som uttrycks är skribentens egna.
Det känns både hånfullt och nedslående mot demokratin attpå Brännpunkt 17/3 ta del av Folkpartiets syn på EU. Som enda riksdagsparti erkänner man öppet att intresset för EU ligger i drömmen om att kunna federalisera Europa. Det är i och för sig ärligt. Mindre ärligt är dock beskrivningen av hur SD ser på EU-samarbetet.
Samtidigt som reformeringstakten inom EU går snabbare än någonsin, där EU-kommissionens arbetsprogram för 2012 tillhör EU-historiens hittills mest långtgående, hyllar Folkpartiet – understödd av den övriga alliansen och Socialdemokraterna – utvecklingen mot en ökad ekonomisk styrning med ett svenskt deltagande i Europakten och mot en gemensam arbetsmarknadspolitik. För egen del är svårt att begripa på vilket sätt Sverige blir bättre av att än mer makt skjuts över till EU-nivå.
Men det är ännu svårare att förstå hur man kan kalla en försvagning av själva kärnan av både politiken och självbestämmandet att samarbeta. Ett samarbete måste ju tvärtemot rimligen bygga på en ömsesidighet där alla ingående parter kommer överens om vad man skall samarbeta om. EU handlar efter Lissabonfördraget (EU:s grundlag) mycket lite om detta och inom de kvarvarande områdena där länderna fortfarande har vetorätt förs nu, på löpande band, fram begäran på hur detta skall "åtgärdas".
Faktum är att EU:s sug efter makt är så stort att man i arbetsprogrammet till och med begärde att den redan så övermäktiga, och icke-folkvalda, EU-kommissionen skall ges befogenheter att än snabbare och mer eller mindre på deras egna villkor ange och bestämma riktningen av den så kallade integrationen av Europa. Men trots att detta krav ofrånkomligen leder till att medlemsstaternas inflytande över EU ytterligare minskar så gav samtliga partier i riksdagen, utom Sverigedemokraterna, sitt aktiva stöd för denna begäran.
Argumentet att Sverige måste vara med i EU för att påverka, som om Sveriges knappa 2 procent av rösterna i EU-parlamentet skulle kunna förändra något, förefaller i den meningen än mer ologiskt.
Det kvarstående skälet för ett svenskt EU-medlemskap blir då, som Anders Borg även erkänt, rent politiskt. Mot detta står SD som den positiva motpolen med den fasta ståndpunkten att makten över Sverige ovillkorligen skall utgå ifrån folket. Men vi gör det inte, som FP hävdar, därför att vi är emot att samarbeta. Tvärtemot är vi mycket ivriga företrädare för att samarbeta både i stora och gränsöverskridande frågor samtidigt som vi ställer oss mycket positiva till frihandeln inom Europa.
Dessvärre kan vi konstatera att EU i dag i en mycket liten grad handlar om att samarbeta. Istället handlar diskussionerna nästan uteslutande om hur snabbt och hur mycket man kan flytta över än mer nationell makt till Bryssel. Och i det läget har vi inget annat än att backa bandet och kräva makten åter till folket!.
JOHNNY SKALIN (SD).
riksdagsledamot och ledamot i EU-nämnden.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
