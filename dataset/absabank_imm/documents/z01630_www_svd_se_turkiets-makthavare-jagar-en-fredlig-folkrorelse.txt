Turkiets makthavare jagar en fredlig folkrörelse.
Turkiets makthavare straffar hundratusentals deltagare för att de är engagerade i utbildning och fred. Att ha kopplingar till Gülenrörelsen är inget brott, skriver idéhistorikern Klas Grinell, som själv har kopplingar till Gülenrörelsen, i en replik till Turkiets ambassadör.
I måndagens Svenska Dagbladet skriver Turkiets ambassadör Kaya Türkmen om att hans land förväntar sig solidaritet efter det blodiga kuppförsök som riktats mot landets regering och parlament. Han har fog för sin kritik mot att så lite medkänsla och stöd har uttalats efter en attack som kostat 246 medborgare livet, och som skadat över 2 000 personer. Varför är vi inte mer förtvivlade över turkiska medborgares död i ett angrepp mot demokratin? Varför uppskattar vi inte hur det turkiska folket gick ut på gatorna och med fredliga medel stoppade de kuppande antidemokratiska militärerna?.
Det här är en argumenterande text med syfte att påverka. Åsikterna som uttrycks är skribentens egna.
Men, den rättmätiga besvikelsen över den internationella bristen på solidaritet och medkänsla med kuppförsökets offer är inget argument mot den lika rättmätiga kritiken mot de utrensningar med vilka den turkiska staten svarat på kuppförsöket, eller den acceptans för dessa övergrepp som alltför många i Turkiet nu visar.
Enligt oberoende bedömare är det fortfarande inte klarlagt vilka som låg bakom kuppen. Enligt ambassadör Türkmen var det "Fethullah Gülens terroristorganisation FETÖ". Finns ens en sådan organisation? Türkmen skriver att FETÖ också går under namnet Gülenist-rörelsen och att alla som har kopplingar till den skall dömas. Det handlar alltså inte bara om att ställa deltagarna i kuppförsöket inför rätta. För att oskadliggöra Gülenrörelsen har över 80 000 offentliganställda avskedats sedan kuppförsöket stoppades. Över 150 nyhetsföretag, 1 200 föreningar, 1 000 skolor, 35 sjukhus och 15 universitet har stängts. Ingen kan hävda att alla dessa hade något med kuppförsöket att göra.
Tvärtemot vad den turkiska statens representanter tror är inte kritiken mot dessa massutrensningar och de övergrepp som dokumenterats ett ställningstagande i skuldfrågan. Det är ett helt enkelt ett försvar för principen att var och en står till svars för sina egna handlingar.
Anklagelsen om att gülenister låg bakom kuppen kom redan i det allra första framträdande som president Erdogan gjorde via Facetime på CNNTürk bara två timmar in i det då fortfarande pågående kuppförsöket, när han samtidigt talade om hur oklar situationen var.
Gülenrörelsen har utpekats som statens största fiende ända sedan 2013. Men splittringen mellan Gülenrörelsen och AKP började än tidigare när nyhetsmedier kopplade till rörelsen började publicera kritiska analyser av regeringens alltmer auktoritära vändning. Redan i början av oktober 2010 reflekterade den oberoende journalisten Mehmet Ali Birand i den ledande tidningen Hürriyet över hur det samtidigt började spridas en bild av att Gülenrörelsen låg bakom allt som skedde. "Det skapas ett monster byggt av sagor om rörelsens allomfattande makt", skrev Birand. Turkiet var då involverat i två stora rättegångar där försvarare av militärens politiska inflytande dömdes till långa fängelsestraff anklagade för att ha planerat en kupp. Det har sedan framkommit att många åtal byggde på fabricerade bevis. Det har också kommit att hävdas att det var poliser, åklagare och domare anknutna till gülenrörelsen som låg bakom alla oegentligheter.I vilken grad detta stämmer är mycket svårt att få klarhet i. Men det är helt klart att AKP haft allt att vinna på att stödja den tesen.
2013 utbröt regeringskritiska demonstrationer runt om i Turkiet organiserade framför allt av unga och sekulära turkar. Dessa protester slogs ner hårt och våldsamt av polisen. Enligt den regeringstrogna pressen var protesterna orkestrerade av utländska intressen via bland andra predikanten Fethullah Gülen. Men den så kallade Gezirörelsen hade en helt annan social bas än Gülenrörelsen.
I december 2013 anklagades Erdogan och flera ministrar nära honom för storskalig korruption. Erdogan slog tillbaka och menade att detta var ett försök till en "juridisk kupp", orkestrerad av gülenisterna inom polis och domstolsväsende. Stora utrensningar sattes igång och retoriken mot rörelsen hårdnade alltmer. De anklagades för att ha byggt upp en parallell stat genom att ha "infiltrerat" statliga institutioner genom att få anställningar där. Några av de epitet Erdogan använde för rörelsen var "blodsugande virus", "cancer" och "vampyrer" som skulle "rensas ut", "upplösas i sina molekyler" och "utplånas". Många i pressen gick ännu längre. Vartefter retoriken hårdnade breddades utrensningarna till att rikta sig också mot medier, journalister, skolor och banker. Under 2015 övergick regeringsföreträdare och regeringstrogna medier från att kalla dem för "den parallella staten" till den nu använda beteckningen FETÖ (Fethullah Gülens terroristorganisation).
Eftersom regeringen lyckats få de eventuella bevisen kring korruptionsanklagelserna förstörda kan vi inte avgöra om de var korrekt framställda eller inte. Huvudanklagelsen var att gülenister ägnat sig åt olaglig avlyssning för att få fram bevis. Även om dessa anklagelser skulle vara korrekta är det knappast att klassa som terrorism.
Vad viktigare är: det handlar om vissa polisers, åklagares och nu militärers eventuella lagbrott. Det finns inget som helst som tyder på att alla de hundratusentals människor som arbetat inom, eller skänkt pengar till, Gülenrörelsens skolverksamheter, välgörenhetsorganisationer eller religionsdialogföreningar skulle haft någon koppling till detta. Men idag är de alla utnämnda till statens fiender och rensas ut.
Detta har ingen som helst grund. Att en anklagelse uttalats hundratals gånger i allt hätskare ordalag gör den inte mer sann. Det enda som kan göra den mer sann är bevis. I söndagens USA Today citeras federala jurister som menar att Turkiet inte lyckats visa några som helst bevis för att Gülen varit inblandad i kuppförsöket. En rörelse med hundratusentals deltagare kan inte straffas för vad några få av dess medlemmar anklagas för att ha gjort. De som brutit mot lagen ska självfallet ställas till svars. Men att ha kopplingar till Gülenrörelsen är inget brott.
Det säger jag också eftersom mitt långvariga forskningsintresse för Fethullah Gülens författarskap fått mig att känna rörelsens verksamhet i Europa och USA ganska väl. Jag är dessutom sekreterare i det lilla Nordiska Güleninstitutet som samlar nordiska akademiker intresserade av och/eller inspirerade av Gülens idéer om fred och tolerans genom utbildning och socialt engagemang. Att straffa alla som varit inblandade i Gülenrörelsens breda sociala arbete är inte vägen till den solidaritet Turkiet förväntar sig.
Klas Grinell.
docent i idé- och lärdomshistoria vid Göteborgs universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
