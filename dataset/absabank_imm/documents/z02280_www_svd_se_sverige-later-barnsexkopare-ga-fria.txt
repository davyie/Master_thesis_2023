Sverige låter barnsexköpare gå fria.
SEXTURISM Svenska män kan åka utomlands och ostraffat köpa sex av 15-åringar. Låt detta bli sista julen som vi exporterar barnsexköpare över världen utan att ens hota med straff när de kommer hem, skriver professor emerita Madeleine Leijonhufvud.
När jag var ung började svenskarna åka på chartersemester. Idag är Thailand i topp bland länder dit svenskar åker på semester. Ett vackert land, värmen och baden lockar. Men det som också lockar är möjligheten att köpa sex. Möjligheten för svenska män att använda unga thailändska pojkars och flickors kroppar. För en del är detta själva syftet med resan. De reser ofta, det blir en viktig del av deras liv, något de upprepar så ofta de kan och har råd.
Det här är en argumenterande text med syfte att påverka. Åsikterna som uttrycks är skribentens egna.
Svenska medborgare beräknas köpa sex av minderåriga utomlands 4000–5000 gånger per år. Barn i många olika länder utnyttjas av svenskar. Sve- rige bidrar till sexhandeln med barn genom att semestrande svenskar tillåts utgöra en marknad för detta. Många som inte skulle köpa sex här hemma, eller överhuvudtaget ha sex med en 15-åring, gör det när de kommer till Thailand eller andra fjärran semestermål. Här tycks andra regler gälla, här är det okej att köpa ett barn för en natt.
Barn är också de 15-, 16- eller 17-åringar vars kroppar används av spänningssökande svenskar på solsemester. De unga pojkarna och flickorna spelar mer eller mindre frivilligt med i utbudet i barer och på hotell.
De svenska köparna känner sig väl till mods. Det är okej, bara att köra på. Helt lagligt är det väl också?.
Så förhåller det sig i praktiken, trots att Sverige ratificerat FN:s Barnkonvention, som ska skydda alla barn – och barn är varje människa under 18 år. Enligt konventionens artikel 34 innebär detta att Sverige ska vidta alla lämp- liga nationella, bilaterala och multilaterala åtgärder för att förhindra att ett barn utnyttjas till prostitution. Det har vi åtagit oss. Men ännu 20 år efter konventionens tillkomst är det oftast inte straffbart att som svensk medborgare köpa sex av ett 15-årigt barn utomlands.
Vi var tidiga med att förbjuda sexköp i Sverige. Är den som utnyttjas under 18 år kan straffet bli fängelse i två år. Andra länder har följt efter: Norge, Island och delvis Finland. Norden går i bräschen med inställningen att kroppar inte är en handelsvara för det kränker människovärdet. Vi har också genom 2005 års reform av sexualbrotten i praktiken gjort det förbjudet att köpa sex av den som är under 15 år, var i världen detta än sker. Då slopades nämligen kravet på dubbel straffbarhet, kravet att gärningen ska vara straffbar också i det land där den företas, när det gäller sådant som utgör ett allvarligt sexualbrott mot den som är under 18 år.
Skräddarsydda kurser i ämnen som intresserar och engagerar både kropp och själ.
Men dessa svenska lagregler skyddar inte ett barn som fyllt 15 år från att bli utnyttjat sexuellt utan inslag av våld, hot eller annat tvång, om det inte före- ligger en beroendesituation eller barnet är i hjälplöst tillstånd. För brotten köp av sexuella tjänster och köp av sexuell handling av barn gäller fortfarande kravet på dubbel straffbarhet.
Om en svensk har sex med den som är under 15 år i ett land där detta inte är straffbart kan han alltså ändå – åtminstone i teorin – straffas för själva sexualhandlingen när han kommit hem, antingen han har betalat för sexet eller inte. Men det är fritt fram för honom att köpa och ha sex med en 15-åring i ett sådant land. Thailand har infört straffbestämmelser som ska gälla vid köp av sex av någon under 18 år. Men för att svensk domstol ska kunna döma räcker inte en formell straff- bestämmelse – den måste också aktivt tillämpas för att kravet på dubbel straffbarhet ska anses uppfyllt. Detta krav ställer till så stora problem att en lagföring här hemma i praktiken blir omöjlig.
Varför har vi olika normer när det gäller vad vi gör hemma och utomlands? Man brukar tala om rätten att ta seden dit man kommer. Men Barnkonventionen är en internationell konvention, som inte erkänner några gränser för ett konventionslands skyldigheter. Sverige lever inte upp till sitt åtagande så länge vi gör skillnad på svenska barn och barn i andra länder – så länge vi tycker det är okej att svenskar köper barn utomlands som sexobjekt samtidigt som vi skyddar våra egna barn med våra lagar.
FN:s Barnrättskommitté har kritiserat Sverige för att vi inte lever upp till våra konventionsåtaganden. Än har vi inte gjort barnkonventionen till nationell lag, som skett i Norge, men regeringen säger sig arbeta på att anpassa alla lagar till konventionens krav. I en handlingsplan mot sexuell exploatering av barn heter det att inga barn i andra länder ska utsättas för sexuell exploatering av personer från Sverige.
För detta krävs att kravet på dubbel straffbarhet slopas också vid sexköp när offret är mellan 15 och 18 år. Låt detta bli sista julen som vi exporterar svenska barnsexköpare över världen utan att ens hota med straff när de kommer hem.
MADELEINE LEIJONHUFVUD.
professor emerita i straffrätt.
Kommenteringen på denna artikel har stängts av eftersom den bryter mot SvD:sregler.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
