Gott företagsklimat ger invandrare jobb.
Var femte förvärvsarbetande i Sverige är invandrare. Vore sysselsättningsgraden densamma bland invandrare som bland dem som är födda i Sverige, hade ytterligare 160 000 fler varit i arbete i dag. Siffrorna beskriver invandringens betydelse för landets ekonomi. En framgångsrik integrationspolitik blir därmed en nyckel både för uthållig och god tillväxt och fungerande välfärd för en åldrande befolkning, som för att bryta enskildas utanförskap.
Det här är en argumenterande text med syfte att påverka. Åsikterna som uttrycks är skribentens egna.
Dåliga kunskaper i svenska och om Sverige, svårbedömbar utländsk utbildning, tunt CV och litet kontaktnät gör det svårt för många invandrare att få ett jobb. Validering av kunskaper och erfarenheter har därför mycket stor betydelse, särskilt för dem som fötts utanför Europa. Det kortar startsträcken till första jobbet.
När Sahlin, Ohly, Wetterstrand och Eriksson hade riksdagens majoritet tog det 7–8 år från folkbokföring till sysselsättning för skyddsbehövande och deras anhöriga. För kvinnor dröjde det hela tio år. Tiden var orimligt lång och alliansregeringen har gjort mycket för att också snabbt få invandrare i arbete.
Svenskt Näringsliv publicerade i somras en rapport som visar ett samband mellan lokalt gott företagsklimat och lyckad integration av invandrare. Lokala åtgärder som stimulerar företagandet skapar nya jobb åt alla, svenskar som invandrare. Det finns också ett något högre nyföretagande bland utrikes födda. Varje år startar 7000 invandrare ett nytt företag – en femtedel av allt nyföretagande i landet. För många nyanlända är chansen till utkomst också liktydigt med att starta och driva ett eget företag. Egenföretagande finns dessutom ofta i invandrarens kulturella bakgrund.
För oss invandrare blir det därför helt avgörande att det finns allianspolitiker i ledningen för nationen i dess helhet som i den enskilda kommunen. Det krävs – nationellt och lokalt – en politik som förstår företagandets villkor. De rödgröna med sitt beroende av vänsterpartiet klarar inte detta. För oss invandrare är en röst på alliansen också en röst för snabb integration och möjlighet att bli självförsörjande.
ABDIRISAK WABERI.
riksdagskandidat Moderaterna, Göteborg.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
