Greenpeace: I dag stresstestar vi Ringhals.
Efter kärnkraftskatastrofen i Fukushima 2011 beslutade EU att alla medlemsländer skulle ”stresstesta” sina kärnkraftverk. Katastrofen i Japan hade visat att även mindre sannolika incidenter måste tas med i beräkningarna när hoten mot kärnreaktorer kartläggs. I en sammanfattande rapport konstaterade sedan EU-kommissionen åtskilliga brister vid kärnkraftverken i Europa.
Men testerna missade att identifiera och testa en rad allvarliga säkerhetsrisker. Detta gällde i allra högsta grad de svenska reaktorerna. I oktober 2012 genomförde därför 70 Greenpeaceaktivister kompletterande, fredliga stresstester vid de svenska kärnkraftverken för att belysa hur orimligt tillgängliga kärnkraftverken är. På Ringhals uppehöll sig aktivister inne på området sig i över ett dygn innan de avslöjade sig själva. Två aktivister kunde stanna inne på Forsmark så länge som 38 timmar innan de överlämnade sig självmant till polisen. Miljöministern kallade till sig Strålsäkerhetsmyndigheten SSM och kärnkraftoperatörerna för att få svar på hur detta kunnat inträffa och en plan för säkerhetsförbättringar. De svarade med att bygga nya staket och lova utökade fordonskontroller. Men någon skriftlig plan har aldrig presenterats. Faktum är att det enligt regeringskansliet inte finns någon sådan handling, inte ens ett nedtecknat protokoll från mötet mellan miljöminister Lena Ek, reaktoroperatörerna och Strålsäkerhetsmyndigheten. Att få reda på exakt vilka åtgärderna är, när de ska vara utförda, om de utförts och hur man ska kunna utvärdera om de varit ändamålsenliga är sålunda i princip omöjligt.
I vintras presenterade i alla fall Strålsäkerhetsmyndigheten en plan för hur man skulle åtgärda riskerna som EU:s stresstester identifierat. Åtgärdsplanen behandlade svag haveriberedskap, otillräckligt skydd mot översvämningar och jordbävningar samt otillräcklig nödkylning. Men planen kritiserades för att inte ta upp några av de allvarligaste riskerna, exempelvis åldrande reaktorer, påfrestande effekthöjningar, slapp säkerhetskultur, samt svagt skydd mot attacker. Att de officiella stresstesterna inte genomförts av en oberoende aktör, utan av kärnkraftsbolagen själva, måste också betraktas som högst anmärkningsvärt. Trots riskbilden tillåter SSM ändå att reaktorerna fortsätter i drift som vanligt. Först år 2020 ska de flesta föreslagna åtgärderna vara genomförda.
Dagens stresstest, där en skärmflygare från Greenpeace utan hinder och med enkla medel flugit över Ringhals och släppt ned ballonger på reaktortaket, avslöjar att varken skydds- eller hinderfunktioner finns för hot från luften. Men detta är bara ytterligare ett av många exempel på den långa rad kärnkraftrisker som fortfarande inte tas på allvar. Rapporter, utredningar och tester har gång på gång bekräftat riskbilden. Vad gäller bristen på problemet med bristen på skydd mot olyckor eller hot från luften ser situationen ungefär likadan ut i samtliga svenska kärnkraftverk. När det gäller just Ringhals har EU:s stresstester visat att reaktortaket på R1 är så sårbart att till och med ett kraftigt snöfall skulle kunna orsaka att delar av taket faller ner i bränslebassängen vilket kan orsaka bränsleskador och förhindra möjligheterna till kylning.
Den långa listan på säkerhetsproblem i svenska kärnkraftverk gör att risken för allvarliga olyckor måste anses som förhöjd. Så länge vi har kärnkraftverk utsätts människor och miljö för allvarliga risker. Miljöminister Lena Ek måste omedelbart påbörja omställningen till ett långsiktigt, hållbart och säkert energisystem som baseras på förnybara energikällor och energieffektiviseringar.
Annika Jacobson.
Rolf Lindahl.
FAKTA.
