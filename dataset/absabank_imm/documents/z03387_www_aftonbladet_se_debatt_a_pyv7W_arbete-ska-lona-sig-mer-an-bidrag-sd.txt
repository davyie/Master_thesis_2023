Arbete ska löna sig mer än bidrag, SD.
SLUTREPLIK. Det är välkommet att Oscar Sjöstedt och Sverigedemokraterna erkänner att deras bidragspolitik leder till färre som arbetar. Det kan handla om ett minskat antal sysselsatta med 27 000–35 000 personer.
Att göra det mer lönsamt att inte arbeta bidrar dock inte till ett starkt Sverige som håller ihop – tvärtom. Urholkar man arbetslinjen urholkar man vår gemensamma välfärd.
För att värna vår styrka och sammanhållning krävs i stället att arbetslinjen utvecklas.
Det handlar bland annat om att det alltid ska löna sig mer att arbeta än att leva på bidrag. Därför vill vi införa ett bidragstak och samtidigt sänka skatten för alla som jobbar. För normalinkomsttagaren innebär skattelättnaden nästan 500 kronor mer i månaden. Kraven på den som kan, men ändå inte arbetar, måste skärpas.
Det behövs en utbildningsplikt för nyanlända vuxna som saknar grundläggande kunskaper samt reformer som säkrar att fler gör rätt för sig och att bidragsutgifterna inte tränger ut satsningar på tillexempel skola, vård, omsorg, fler poliser och ett starkt svenskt försvar.
Sammantaget är detta viktiga steg för att halvera den farliga jobbklyftan mellan inrikes och utrikes födda samt för att 500 000 nya jobb ska kunna skapas; och något hela Sverige vinner på. Med den bidragslinje som både Sverigedemokraterna och regeringen står för riskerar i stället alla att bli förlorare.
Tomas Tobé, partisekreterare (M).
Häng med i debatten – följ  Debatt på Facebook.
