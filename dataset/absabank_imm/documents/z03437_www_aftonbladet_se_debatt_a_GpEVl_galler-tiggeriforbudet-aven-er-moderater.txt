Gäller tiggeriförbudet även er, moderater?
I kväll röstade Vellinge kommun igenom Moderaternas förslag om att införa förbud mot alltför synlig fattigdom – tiggeri.
Carina Wutzler (M) medger att ett förbud inte kommer att hjälpa någon. Allra minst de cirka tre romska EU-migranter som uppges be om pengar på olika ställen i kommunen.
Men Wutzler menar i stället att det handlar om en ordningsfråga. Hon säger att det är för svårt att komma in i affärerna på grund av alla som ber om pengar.
I valrörelsen 2014 var bara Sverigedemokraterna för ett tiggeriförbud, men nu har Moderaterna anammat samma linje, och Socialdemokraterna säger sig vilja diskutera frågan, alla med en vilja att främst uppvisa statens potens i en tid då många ifrågasätter etablissemangets handlingskraft och kunskap. Det kvittar om ett förbud fortfarande inte löser något, eller skapar problem.
Förslaget verkar syfta till att poliser ska jaga och bötfälla människor som omöjligt kan betala en bot. Det är skrämmande i sin människosyn.
Det är det också väldigt motsägelsefullt rent juridiskt. Det bryter dels mot grundläggande rättigheter såsom yttrandefriheten att inte låta människor berätta för allmänheten om sin ekonomiska situation.
Och var ska Vellingemoderaterna dra gränsen? Får en skolklass samla in pengar till en resa? Kan gatumusikanter spela? Hur ser de på reklam i det offentliga där företag slåss om vår uppmärksamhet och ber att vi ska lägga våra pengar på deras produkter?.
Vellinges strategi är att, i likhet med Sala kommun 2011, försöka ändra kommunens lokala ordningsstadga. Politikerna i Sala fick backa då Länsstyrelsen menade att beslutet stred mot den existerande ordningslagen, men Wutzler vill driva frågan till domstol om Länsstyrelsen nekar igen.
Att behandla tiggande människor som en ordningsstörning är ett mönster som går igen i många Europeiska länder där framförallt romers förehavanden rutinmässigt beskrivs så. Detta har såklart allvarliga sociala och rättsliga konsekvenser för den enskilda, såväl som för samhället.
När du reduceras till ett objekt som någon måste ta sig förbi, måste kliva över, så är det omöjligt att yrka på dina mänskliga rättigheter. Du är ju inte längre en människa.
Vi frågar oss: Vad är det för ordning som ska upprätthållas? Är det en ordning där det är lagligt för partier att be om pengar från allmänheten utan att redovisa från vem de fått sina miljoner? Moderaterna och Sverigedemokraterna får mångdubbelt mer i sådana bidrag än andra partier.
Är det en ordning där det är fullt lagligt att som politiker privatisera skolor och vårdinrättningar och sälja till vänner och släkt som gör miljonvinster, men där en tvåbarnsmamma som ber om pengar för att hon inte har råd med medicin ska sättas i häkte, i likhet med de lagar som nyligen införts i Köpenhamn?.
Lagen är inte en evig gudasänd sanning, utan något vi människor skriver, på mer eller mindre demokratiska sätt och med mer eller mindre demokratiska konsekvenser. Vad för slags samhälle gör det olagligt för en enskild att ge uttryck för sin utsatthet och fattigdom?.
Vi i Centrum för Sociala rättigheter undrar vad Vellingemoderaterna och övriga parter är beredda att göra för att slippa se de människor som samhället utsätter för rasism och utarmande fattigdom? Både svenska medborgare och EU-migranter räknas in i denna kategori.
De är i vägen, de stör ordningen, säger ni. Och de samhällsresurser som ska läggas på att jaga människor utan andra alternativ, har ni inte viktigare saker att lägga dem på?.
Ylva Karlsson, Centrum för Sociala Rättigheter.
Häng med i debatten och kommentera artikeln – följ  Debatt på Facebook.
