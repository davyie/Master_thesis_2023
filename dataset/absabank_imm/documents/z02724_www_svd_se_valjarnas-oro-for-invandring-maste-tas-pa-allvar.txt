Väljarnas oro för invandring måste tas på allvar.
Synen på invandring har på kort tid blivit mer negativ. Hela 58 procent av svenskarna anser att det är för stor. Ändå väljer både S och M att blunda för denna förskjutning i opinionen, skriver Mattias Holmström, Den Nya Välfärden.
Att skjuta upp analysen till efter nästa val är ingen vidare smart strategi.
Det här är en argumenterande text med syfte att påverka. Åsikterna som uttrycks är skribentens egna.
Sverige har av tradition varit ett tolerant land vad gäller synen på invandring. Detta slogs inte minst fast av Göteborgs universitets SOM-undersökning som genomfördes under tidig höst 2014 och presenterades i april 2015, vilken inte visade på någon markant ökning av den invandringskritiska opinionen.
Trots detta var Sverigedemokraterna det enda parti som ansågs vara en vinnare i det senaste riksdagsvalet. Sedan valet har utvecklingen gått åt samma håll – SD är i princip det enda politiska alternativ som alltjämt växer sig starkare. De övriga partierna verkar dessutom bry sig föga om att deras väljarstöd minskar till följd av SD:s framgångar.
Tanke- och handlingssmedjan Den Nya Välfärden har tillsammans med Demoskop undersökt hur synen på invandringen till Sverige har förändrats mellan åren 2010-2015. Vår undersökning påvisar att medborgarnas syn på invandringen på kort tid har blivit alltmer negativ.
Till skillnad från SOM-institutets mätning genomfördes Demoskops undersökning i år, närmare bestämt månadsskiftet januari-februari 2015. SOM-institutets genomfördes under tidig höst 2014.
Enligt vår mätning anser hela 58 procent av svenskarna att invandringen är för stor, endast 8 procent att den är för liten. Bland regeringspartiernas väljare anser 40 procent att den är för stor, bland alliansväljarna utgör gruppen hela 60 procent.
Skräddarsydda kurser i ämnen som intresserar och engagerar både kropp och själ.
Det är tydligt att opinionen har förändrats markant sedan i höstas. Decemberöverenskommelsen, det allvarliga problemet med svenska medborgare som beger sig till Irak och Syrien för att strida med Islamiska staten och den rekordstora invandringen, med de sociala och ekonomiska utmaningar det medför, torde vara tre viktiga delförklaringar.
När Demoskop frågade väljarna om vilka som var de största samhällsproblemen hamnade invandringen på första plats följt av integrationen på andra plats. Det är en förskjutning av opinionen som inte går att blunda för.Trots att många väljare valde att rösta på Sverigedemokraterna i riksdagsvalet i höstas växer fortfarande den invandringskritiska opinionen bland de övriga partiernas sympatisörer. Om de respektive partiledningarna inte tror att också dessa väljare skulle kunna tänka sig att lägga sin röst på SD finns det goda skäl att bli orolig över hur det står till med politikernas verklighetsförankring.
Hur länge regerings- respektive allianspartierna kommer att ignorera den förändrade opinionen hos väljarna återstår att se. Det är dock oroväckande att de inte vågar ta tag i den fråga som väljarna anser vara det största samhällsproblemet.
Socialdemokraterna valde signifikant nog att under sin nyss genomförda partistämma skjuta alla motioner om invandringspolitiken på framtiden. Istället låter de etablerade partierna SD att monopolisera på den allt större väljargruppen samtidigt som de verkar helt frågande inför varför partiet fortsätter att växa sig större i var och varannan opinionsmätning.
Om den politiska låsningen fortsätter är det inte omöjligt att Sverigedemokraterna blir näst största parti i valet 2018. Och som situationen ser ut verkar det vara vad som krävs för att de etablerade partierna ska göra en självrannsakan om vad som har gått snett. Men att skjuta upp analysen till efter nästa val är ingen vidare smart strategi.
Dessutom är det väl naivt att hoppas att en sen omvändelse skulle vända opinionstrenden med detsamma. Sverigedemokraterna har under sin tid i riksdagen börjat etablera sig inom alltfler politikområden, för vilka de också vinner väljarstöd. Att Sverigedemokraternas väljare dessutom kommer från både det röda och blå blocket gör heller inte saken enklare. I politiken är förtroende väldigt lätt att förbruka men desto svårare att återvinna. Om SD dessutom lyckas erhålla ett större förtroende i stället för att endast vara ett missnöjesalternativ lär det bli ännu svårare.
**Partierna borde, **både för sin egen och väljarnas skull, släppa prestigen och bemöta väljarnas oro över den förda migrationspolitiken. Tron på att Socialdemokraterna och Moderaterna alltid kommer att vara de två största partierna kan måhända vara en önskedröm i partihögkvarteren, men imponerar föga på en alltmer oroad väljarskara.
**Mattias Holmström **.
kommunikationsansvarig, Den Nya Välfärden.
Den Nya Välfärden är en opinionsbildande tanke- och handlingsmedja som arbetar för demokrati, välfärd och företagande. Vi är partipolitiskt oberoende. Historiskt har våra förslag blivit till verklighet under såväl socialdemokratiska regeringar som under borgerliga regeringar.
Den Nya Välfärden finansieras av runt 18 000 företagare som med sitt stöd hjälper oss att bland annat skapa ett bättre företagarklimat i Sverige. Den Nya Välfärdens har bland annat bidragit till att skolpengen blev verklighet och att vissa offentliga monopol upphävts.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
