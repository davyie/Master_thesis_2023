Bedrövligt borgerligt facit i jobbfrågan.
Det är sällan man ser ett så krampaktigt debattinlägg som Gunnar Hökmarks. De borgerliga är nu tydligt störda av den offensiva S-linjen i jobbfrågan. De kritiserar utan att själva ha något alls att komma med.
Hökmarks politik har testats. Facit är bedrövligt. Genom ensidiga åtstramningar, minskade investeringar och passiv arbetsmarknadspolitik har högermajoriteten i Europa drivit ner kontinenten i en extrem jobbkris. I Sverige är den borgerliga regeringen klart sämre än jämförbara länder – såsom Tyskland, Österrike och Danmark – vad gäller arbetslöshet och ungdomsarbetslöshet. Över 40 000 unga svenskar har varit utan jobb i mer än sex månader.
Detta duger inte. Därför har vi satt upp ett ambitiöst men fullt realistiskt mål: Till 2020 ska antalet personer som arbetar och antalet arbetade timmar öka så mycket att Sverige når lägst arbetslöshet i EU. Vi vill se större investeringar i utbildning, forskning och innovationer.
Sverige ska konkurrera med kunskap – inte låga löner. Vi vill se en starkare välfärd som gör det möjligt för fler att jobba mer. Vi vill se en aktiv arbetsmarknadspolitik med insatser från första dagen och snabba kompetensförstärkningar som gör de arbetslösa kvalificerade att ta alla de jobb som faktiskt finns.
Vi är fast beslutna att komma till rätta med arbetslösheten. Hökmark och borgerligheten verkar lika fast beslutna att inte göra något alls. Vi tar ansvar för jobben. De har kört fast i en återvändsgränd.
Ylva Johansson (S).
vice ordförande i riksdagens.
arbetsmarknadsutskott.
Olle Ludvigsson (S).
Europaparlamentariker.
