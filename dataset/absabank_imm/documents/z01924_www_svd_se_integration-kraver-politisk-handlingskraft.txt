Integration kräver politisk handlingskraft.
Nuvarande regering har ingen vision och inget program för integration. Istället har ett avgörande område reducerats till en fråga om säkerhet för majoritetssamhället. Det är ingen framkomlig väg, skriver professor Masoud Kamali.
Integration handlar om social rättvisa och social sammanhållning mellan människor.
Det här är en argumenterande text med syfte att påverka. Åsikterna som uttrycks är skribentens egna.
Regeringen Löfven har lagt ner posten integrationsminister med den korrekta motiveringen att integration är en generell politik och ingen särartspolitik. Men detta har visat sig vara ett sätt för regeringen att inte alls ta frågan om integration eller rättare sagt social sammanhållning på allvar för att inte stöta sig med SD.
Regeringens agerande är ytterst anmärkningsvärt i en tid av ökad marginalisering och segregation som drabbar många människor i allmänhet och i synnerhet en hel generation av unga som inte ser någon ljus framtid i sikte och som tar till blinda och destruktiva handlingar. Detta borde få politikerna att förstå allvaret i deras handfallenhet.
**Integrationsfrågan har kommit ** att ersättas med säkerhetsåtgärder mot personer med invandrarbakgrund och boende i marginaliserade områden. Det verkar som att regeringen ser dessa grupper som antingen terroristsympatisörer eller som redan integrerade. Alliansregeringen lade ned Integrationsverket 2006 och den nya rödgröna regeringen avskaffade posten som integrationsminister. Dessa åtgärder hade inte varit fel om de skulle ha kombinerats med andra centrala organ som skulle åtgärda den ökade strukturella diskrimineringen och klyftorna som får en alltmer etnisk prägel i samhället. Men regeringspartierna tycks tro att om man låtsas att integrationsproblemet inte finns och reducerar det hela till en säkerhetsfråga för majoritetssamhället, då kommer problemet att försvinna.
Ända sedan Sverige gick in i det ändlösa och frontlösa globala kriget mot terrorismen har integrationspolitiken kommit att enbart bli en fråga om säkerhet för "oss" som innebär osäkerhet och krig för "de andra". Terrorismen som nu drabbar hela världen, och icke-västerländska länder mer än länder i så kallade "väst", har sina rötter i en postkolonial och västcentrisk politik som har skapat många krig, religiösa och etniska motsättningar i världen vilket skördar hundratusentals liv i världen. Många europeiska regeringar inklusive Sveriges har dragits in i ett globalt krig som ingen egentligen vet hur det kommer att sluta, om det nu gör det någon gång.
I spåret av detta krig har människors rättigheter avskurits, diktatorer som halshugger och mördar sina medborgare har blivit "våra vänner" och allierade och många "små krig" i Afghanistan, Irak, Syrien, Libyen etc har startats. Det är politiken bakom skapandet av terrorism som måste bekämpas och inte enbart terrorismen. En västcentrisk politik där västerländska länders intresse styr den så kallade globala utvecklingsagendan, har skapat många av dagens terroristgrupper som till exempel talibaner i Afghanistan, al-Shabaab i Somalia, Boko Haram i Nigeria och IS i Irak och Syrien som i huvudsak drabbar miljontals människor i de länderna. Det handlar om en postkolonial och nykolonial politik och inte om onda människor som har ett inneboende driv för förstörelse. Det senare framställs oftast av oansvariga och giriga politiker som håller på att förstöra alla möjligheter till en bättre värld för alla oavsett religion, etnicitet, klass, kön och andra skillnadsskapande kategoriseringar.
Skräddarsydda kurser i ämnen som intresserar och engagerar både kropp och själ.
Kriget mot terrorismen och säkerhetstänkandet som har ersatt integrationspolitik drabbar inte alla lika. Många människor med majoritetsbakgrund upplever inte på samma sätt den grymhet som detta krig innebär för många människor med utländsk bakgrund i allmänhet och för personer med muslimsk bakgrund i synnerhet. Man kan inte utöva våld, både i dess fysiska och symboliska former, och hot om våld mot andra människor och sedan förvänta sig att de ska se "säkerheten för oss" som det optimala samhället för alla.
Miljarddollar krigsindustrin har inget intresse av integration och samexistens, snarare tvärtom. De organ som en gångi tiden kunde stå emot storföretagens och krigsindustrins vinstintressen har idag i allt större utsträckning dragits in i kriget mot terrorismen som skapar en krigsmentalitet och skyttegravspolitik som lämnar det politiska fältet öppet för konformistiska och okritiska politiker.
Integration handlar om social rättvisa och social sammanhållning mellan människor som inte är lika men har lika rättigheter och måste ha lika möjligheter till ett drägligt liv och respekt i samhället. Detta samhälle skapas inte med våld utan med konstruktiv politik och åtgärder. Samlevnad är inte ovillkorlig och alla måste respektera gemensamma värden som social rättvisa, mänskliga rättigheter för alla och fred och samexistens. En ohelig allians för ett frontlöst krig kan inte främja integration och social sammanhållning, varken i Sverige eller någon annanstans i världen.
**En regering som gör allt **för att hålla sig vid makten verkar vara beredd att offra den sociala sammanhållningen och integrationen i samhället. Regeringen kan inte leva på sina gamla meriter och flytta integrationspolitiken utanför regeringens ansvar i form av existensen av en nationell samordnare för kampen mot extremism med den naiva tron att detta skapar mer säkerhet och integration.
Masoud Kamali.
professor i sociologi och socialt arbete, verksam vid Mittuniversitetet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
