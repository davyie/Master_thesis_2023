Jusek: Så får vi invandrade akademiker i jobb.
Utrikesfödda svenskar har i samma utsträckning en akademisk utbildning som svenskfödda. Andelen av den utomeuropeiska befolkningen med lång akademisk utbildning har dessutom ökat med 60 procent sedan 2006. Det är en fantastisk resurs för Sverige som till stor del slösas bort.
Invandringen till Sverige har berikat vårt land. Vi får nya kunskaper, impulser och ett globalt kontaktnät som gynnar oss alla. Men många invandrade akademiker har svårt att få jobb i nivå med sin utbildning. De som får jobb har lägre löner än sina svenskfödda kollegor.
Detta är ett enormt slöseri med resurser för såväl samhälle som individ. Istället för att anamma ljusskygga problemformuleringar borde vi fokusera på potentialen.
Precis som  visade i sin artikelserie ”Välkommen” så finns det beprövade, relativt billiga och effektiva vägar till kvalificerade jobb för invandrade akademiker. Även Jusek har undersökt detta. Vår slutsats är enkel: det finns ingen anledning för Sverige att prenumerera på bottenplaceringen i den europeiska integrationsligan.
Så här enkelt skulle det kunna vara:.
Individanpassad och intensiv svenskutbildning. Jusek har tidigare visat att tidiga och individuellt anpassade insatser som yrkesinriktad svenskundervisning ökar möjligheterna till relevanta jobb. I Stockholm finns därför sedan våren 2010 en intensiv svenskundervisning anpassad speciellt för Juseks medlemsgrupper. Under 2011 var cirka 200 studenter inskrivna och resultaten har varit mycket goda. Över 90 procent får minst Godkänt på kurserna. Inom ett till två år har åtta av tio egen försörjning. Detta är ett exempel på en billig och beprövad åtgärd som fler kommuner borde satsa på.
Bättre tillgång till professionella nätverk. Enligt Trygghetsrådet förmedlas omkring 60 procent av jobben via kontakter. Detta missgynnar invandrare, som ofta helt saknar ett professionellt nätverk i Sverige. Jusek driver sedan hösten 2010 ett mentorskapsprogram. Där matchas en invandrad samhällsvetare ihop med en kollega som redan är etablerad på den svenska arbetsmarknaden. Hittills har cirka 460 personer deltagit. Vi ser tydligt att mentorskap är effektivt. Alla deltagare har fått ett nytt nätverk och värdefulla referenser. Ett flertal har fått jobb eller praktik.
Ett nationellt system för validering av akademiska kunskaper. Juseks undersökningar visar att de personer som fått sina akademiska kunskaper formellt testade – till exempel genom arbetsprover eller handledd praktik – har ett bättre utfall på den kvalificerade arbetsmarknaden. Jusek vill därför ha ett nationellt system där kunskaper testas, bedöms och dokumenteras. Detta skulle göra det mer tryggt för arbetsgivaren att anställa.
Fler kompletterande utbildningar på högskolenivå. För att skapa konkurrens på lika villkor behöver ibland personer med utländsk examen komplettera med kunskaper som är specifika för Sverige. Det är givetvis inte rimligt att en person som redan har läst till exempel fem år på ett universitet ska läsa ytterligare flera år på en svensk högskola. Därför behövs fler korta kompletterande högskolekurser för utländska akademiker.
För att lyckas krävs offensiva och tidiga initiativ. Genom aktiv samverkan mellan arbetsmarknadens parter, näringslivet och statsmakterna kan vi skapa karriärmöjligheter på lika villkor. Jusek har antagit utmaningen – men vill ha sällskap av fler aktörer. Genom handling kan Sveriges fulla potential tas tillvara. Vi har inte råd att vänta längre.
Magnus Hedberg.
Josefin Claesson.
FAKTA.
