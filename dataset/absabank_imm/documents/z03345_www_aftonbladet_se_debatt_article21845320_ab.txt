Vi vill se Gina Dirawi  tända julens ljus i tv.
I dag är det första advent. Det där latinska ordet som betyder ankomst, att Gud finns här.
Vi är två präster, jämförelsevis kristna och intresserade av tv tycker vi själva, och vi blev glada när vi hörde att Gina Dirawi blir årets julvärd i SVT. I en turbulent tid är det lätt att tro att Gud, livets goda krafter, försvunnit – isolation och misstänksamhet ökar i samma takt som respekt och människovärde minskar. Advent ger oss uppdraget att ge vårt fulla stöd åt Gina, både som muslim och programledare, men framför allt som medmänniska.
Julen, glädjebudet att Gud blir som en av oss, handlar om allas samma möjlighet att sätta ord på det som gör oss allra gladast – inte om kristna mot muslimer! Julevangeliet är både Guds berättelse om sig själv och om vad det djupast sett innebär att vara människa, att respektera varandra, ge varandra en chans.
Ett fredsbudskap, har det sagts – ändå utsätts Gina, sedan utnämningen till julvärd, av osmaklig mobbning. Åsiktstomtar som tror sig springa kristendomens ärenden.
Alla människor – med sina unika olikheter – speglar Jesus budskap här och nu. Det spelar ingen roll om du är frommis, ateist, sökare, kristen, muslim eller bara allmänt gnällig – alla har sitt perspektiv av universums mest storslagna kraft. Och när godheten anländer i form av det sköraste som finns, ett litet barn, är det en fingervisning om hur skör freden och tilliten mellan folk och folk och människa och människa kan vara.
Det betyder att det är upp till oss nu att föra godheten vidare till andra.
Gina har fått ta mycket skit, märkligt nog på grund av sin tro. Kanske bör en del debattörer vara lite mer nyanserade då det gäller skräckpropagandan kring islam och lyssna lite noggrannare till julevangeliet? Julens budskap, Jesus från Nasaret, är inte bara "en mysig historia", utan ett erfarenhetsspråk som var och en av oss lever i. Poängen är att vi alla hör ihop och att varje människa är älskad av Gud.
Det kanske kommer som en överraskning för vissa, men Gud är nog inte själv kristen, utan står över alla mänskliga etiketter och normer.
Värdshusvärdarna, som det berättas om i Bibeln, valde rädslans väg, de stängde ute – de hade inte plats för Maria i härbärget. I samma ögonblick gick de miste om en världsomvälvande händelse! Vilken väg väljer de – och hur bibelkunniga är de – som småsint vill stänga ute Gina?.
Att vara en religiös person är inte att plåga sina medmänniskor med rädslor och fördomar, utan är nog mer som att ha sitt eget språk för livet. Att leva det liv man vill, att ha sitt språk, innebär faktiskt ett ansvar att låta andra leva sitt, med sin tro, även om det känns läskigt ibland.
Företrädare för godheten förstår att livet delas med varandra, en främling är den vän vi inte lärt känna än.
Gina är först och främst människa och dessutom en riktigt duktig programledare. Vilka troshetsade när Gina ledde "Melodifestivalen"? Var vi kanske kristnare när Arne Weise julorerade i tv?  Att vara julvärd handlar inte om någons religiösa tillhörighet, utan om att vara människa, en del av mänskligheten. Den senaste händelseutvecklingen i Sverige och världen, då utestängandet av människor blir norm, visar att vi behöver mer hopp och ljus, inte splittring och hat.
Vi ser fram emot att Gina Dirawi nu, på julafton, får tända ljuset. Må det vara slutet på småsinthet och konflikter och början på en riktigt god jul!.
Luka Vestergaard.
Präst i Svenska kyrkan Karlskrona.
Patrik Hellberg.
Präst i St Olofs församling, Norrköping.
