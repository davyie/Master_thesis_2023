Saudiaffären luktar mutbrott lång väg.
Försvarsminister Tolgfors (M) har KU-anmälts av MP för skandalaffären med Saudiarabien. Också JO borde granska om tjänstemännen följt lagar och förordningar. Men det finns ytterligare en aspekt som alla tycks gå runt som katten kring het gröt: Hur mycket har saudierna betalt? Och till vem?.
I ett radioinslag fick före detta FOI-medarbetaren Dick Sträng frågan: Varifrån kom pengarna som bolaget startades med? Svar, med hänvisning till sekretess: Jag svarar inte på den frågan.
Varför är detta så känsligt? Om den här skandalen hade exploderat i Italien, ett land vi i Sverige ibland ser lite över axeln, skulle korruptionsåklagarna stensäkert flyga i luften och omgående inleda undersökningar. Det luktar ju mutor lång väg.
Men i Sverige mutar vi inte... Jaså inte? Hur är det med stadion i Solna? På Institutet mot mutors hemsida räknas stora och små mutbrott upp i långa rader. Där fastslås också att mutor inte bara är kuvert med sedlar utan också kan vara ”relationsfrämjande åtgärder”, typ representation, festevenemang, bonusarrangemang, presenter med mera.
I ett inslag i ”Ekot” fick en FOI-chef frågan om en middag med höga saudiska företrädare. Först nekade han, sen mindes han inte, sedan erkände han men viftade bort det. Men om generaldirektören för en firma som under sträng hemligstämpel skall bygga en vapenfabrik i en diktatur äter middag med företrädare för diktaturen – kan det inte vara muta?.
I samband med Boforsaffären för ca tjugofem år sedan framkom otvetydigt att mutor förekom i stor skala. Då var det mest pengar från Sverige till Indien eftersom det gällde att få affären. Men nu handlar det om att Saudiarabien är mycket angeläget om att få vapenfabriken byggd, samtidigt som alla vet att om de skedde helt öppet skulle den svenska opinionen slå bakut.
Är det inte ganska uppenbart att Åklagarmyndighetens riksenhet mot korruption måste dra slutsatsen att mutor kan ha förekommit? Det är hög tid att dra igång en förundersökning om misstänkt mutbrott mot alla som är direkt inblandade.
Per Gahrton.
Ordförande i den gröna tankesmedjan Cogito.
