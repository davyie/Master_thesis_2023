Inte mer än en droppe i Medelhavet.
Minns ni Soha Arifi, sjuksköterskan som i höstats försökte fly kriget i Syrien för friheten i Sverige? Jag syftar på journalisten Cecilia Uddéns gripande reportage som helt la beslag på min uppmärksamhet. Jag var mitt i skrivandet på ett filmmanus om en kvinnas flykt genom Europa, när verklighetens brutalitet bröt igenom.
fiktionens. Soha kom inte så långt. Hon förlorade tre små barn i Medelhavet och sin syster, innan hon kastades med sin enda överlevande dotter och systerns fyra barn, i häktet i Alexandria. I Europa skymtade vi förskräckt ansikten i flyktingstatistiken, men återgick snart till vardagens normalisering.
Soha och barnen har ännu inte kommit till Sverige.
”De hade ingen identitet, inte för oss, de fanns bara som siffror..”.
Det är ingen nazistofficers ord under förintelsen utan den italienske reportern Fabrizio Gattis beskrivning av vår syn på dagens flyktingar. Gatti valde att bryta barriären. Han wallraffade en längre tid som illegal flykting. Under sitt irakkurdiska täcknamnet Bilal slog han följe med människor som tvingats lämna sin familj och sitt land bakom sig. Gatti ville förstå. Han utsatte sig för samma livsfarliga strapatser som dessa flyktingar.
som är beredda att riskera allt för chansen till ett nytt liv i Europa.
Det sägs att avhumaniseringen börjar när vi ser en mänsklig varelse som ett objekt, en siffra, att det är ett vanligt första steg mot rättfärdigande av.
våld och kränkande behandlingar. Migrationsminister Billströms retorik avslöjar att han befinner sig i den processen när han beskriver flyktingar i ”volymer” och ”kvoter”.
Jag hoppas han fick Fabrizio Gattis reportagbok ”Bilal - på slavrutten till Europa”, som julklapp. Den river bort alla empatilösa skygglappar och blottar det enda ofrånkomliga: flyktingar är inga siffror men människor som du och jag, vars smärtsamma öden vi troligen aldrig kommer i närheten av.
Det är enkelt att förfasa över att Sverige liksom övriga världen, stängde sina gränser för flyende judar under andra världskriget. Vi stoltserar gärna med undantag som Raoul Wallenberg, och hans heroiska utfärdanden av svenska skyddspass till uppemot 100.000 judiska flyktingar, i det naziockuperade Budapest.
Vem älskar inte Kjell Gredes filmatisering ”God afton herr Wallenberg” med Stellan Skarsgård som nationalhjälten?.
Varje år kommer nya filmer om andra världskrigets brott mot mänskligheten och vi gråter i biomörkret. Hur kan vi då stillatigande åse och tillåta det som sker just nu?!.
Idag kan vi genom modiga vittnesmål och journalisters rapportering, närmast i realtid följa den värsta flyktingkrisen sen andra världskriget.
I Syrien har över 150.000 män, kvinnor och barn mördats i ett krig som aktivt inriktar sig på civila, antalet stiger för varje dag. FN räknar med att 8,3 miljoner behöver akut hjälp inom landet just nu, hälften är barn. Tre miljoner syrier har flytt till de fattiga grannländerna utanför EU, oftast skingrade från sina familjer, över hälften är barn. Den här gången kan ingen skylla på att vi inget visste. Ändå agerar vi likadant som då.
Frontex, som förstärker EU:s gränskontroller, täpper till varje spricka i muren som skiljer de nödställda och oss åt. Brott mot FN:s asylrätt är vedertaget.
Sverige har genom sitt antagande av Dublinkonventionen närmast omöjliggjort för flyktingar utanför EU, att få sin asyl prövad här. Kravet att asylansökan måste göras i första asyllandet flyktingar kommer till, göder människosmugglare som kränger livsfarliga transporter, likt Gattis ”slavrutter” à 100.000 kronor.
Efterfrågan är enorm, trots att många, liksom Sohas barn omkommer längs vägen. Andra häktas och torteras som ”illegala flyktigar”, även barn. Annars hotar utvisning tillbaka till kriget eller dumpning i överfyllda flyktingläger.
UNHCR, FN:s flyktingorgan, rapporterade mitt i julrushen att dessa läger saknar skydd för vintern. Medan vi svenskar shoppade för 66 miljarder kronor under julen tvingades vuxna och barn som just flytt krig, att tälta i snön utanför EU:s murar.
Det hade blivit många matpaket och varma filtar om vi inte varit så upptagna med att griljera julskinkor. Inte många ägnade en tanke åt julens upprinnelse: Jesus födelse, flyktingen från Mellanöstern, som dog i kampen för mänskliga rättigheter.
I flyktinglägren är köld och svält bara försmaken av de överlevnadshot som väntar; våld, prostitution, organ- och människohandel frodas också. Inte minst bland ensamkommande flyktingbarn.
Det finns ingen lag som hindrar dessa människor att få asyl i Europa, bara en omänsklig flyktingpolitik. Och vårt tysta bifall som ger den legitimitet.
Billström kan nämligen redan idag utfärda skyddspass de mest utsatta, som Raoul Wallenberg, på tillfälliga konsulära kontor i flyktinglägren. Enligt Artikel 25 i EU:s viseringskodex har varje land rätt att ge visum till flyktingar av humanitära skäl. Dessa visum berör inte övriga Schengenländer.
Europaparlamentarikern Cecilia Wikström, har trots Billströms och EU:s dövöra, gång på gång påpekat möjligheten till humanitära visum. Billström slår sig hellre för bröstet över att Sverige tagit emot flest syriska flyktingar inom EU. Det är ingen bedrift i dagens främlingsfientliga Europa, knappt mer än en droppe i Medelhavet. Libanon har med sin usla ekonomi och bråkdelen av vårt lands areal, tagit emot en miljon flyktingar. Sverige har sen 2011 tagit emot 21.474.
Vår så kallade generositet blir generande med tanke på att Sverige rankas som det nionde rikaste.
Kvotflyktingsystemet, som är Billströms käpphäst, får han slå andra EU länder i huvudet med. Men det är ingen lösning på dagens humanitära katastrof.
För att citera folkrättsforskaren Gregor Noll  ”Systemet bygger på nåd som för närvarande inte skyddar mer än några promille av världens flyktingar.”.
Sverige har sen krigets början tagit in knappt 1000 syriska kvotflyktingar.
De som skriker massinvandring borde tiga still av dessa siffror och i stället begrunda Sveriges egen massinvandringshistorik. Förra sekelskiftet flydde 1,3 miljoner svenskar svältdöden i Sverige över havet till Amerika. Tur att jänkarna inte hade Frontex.
”Framtida generationer kommer att se tillbaka på vår tid och fälla sin dom över alla de som hade medlen för att lindra mänskligt lidande..” skrev FN:s högkommisarie för flyktingar António Guterres och Migrationsverkets Anders Danielsson i kritik riktad mot EU:s inhumanitet mot syriernas nöd. Amnesty röt ”Europas ledare borde böja sina huvuden i skam!”.
Så låt oss sluta upprepa samma förödande ignorans som rådde under andra världskriget. Sverige bör gå i bräschen för den medmänsklighet som ekar tomt i Europa, och verka för att EU:s gränser öppnas för asylsökande.
Tills dess Herr Billström: ta upp Raoul Wallenbergs kastade handske och utfärda humanitära visum till de allra mest utsatta.
Du kan börja med Soha.
FAKTA.
