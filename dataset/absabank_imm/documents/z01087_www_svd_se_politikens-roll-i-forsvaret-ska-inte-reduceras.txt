Politikens roll i försvaret ska inte reduceras.
Två repliker har inkommit på vår artikel "Farligt att basera försvaret på vad vi tror är sannolikt".
Det här är en argumenterande text med syfte att påverka. Åsikterna som uttrycks är skribentens egna.
Marco Nilsson väljer att polemisera mot en ståndpunkt som vi inte framfört: "att som debattörerna föreslår reducera politikens inflytande över säkerhetspolitiska frågor är ingen bra lösning i en demokrati.".
Vad vi i själva verket skrev var: "Det är underrättelsetjänstens uppgift att kartlägga och bedöma möjligheter till angrepp mot Sverige hos potentiella angripare. Försvarsmaktens kvalitet och kvantitet behöver hela tiden utformas för att möta angrepp med det som en potentiell angripare faktiskt förfogar över." Vem har kompetens till detta utom underrättelsetjänsten?.
Det innebär inte att reducera politikernas inflytande. Den politiska ledningens roll är att fastställa de säkerhetspolitiska grunderna för försvaret, exempelvis att avgöra vem som är potentiell angripare, att bedöma hans motiv och i vilka situationer hot kan uppstå samt hur dessa ska mötas.
Marco Nilsson menar att detta är en slags sannolikhetsbedömning. Men vi ska hellre använda begreppen rimlighets- och riskbedömning. Det är inte samma sak som den svepande (o)sannolikhetsbedömning som nu inleder den officiella doktrinen och som ofta tas till intäkt för att bagatellisera kraven på ett starkt försvar och, som vi hävdar, kan invagga oss i falsk säkerhet och skicka sövande signaler.
Lars Ingelstam håller inledningsvis med oss om att försvarets långsiktiga utveckling inte får byggas på sannolikhetskalkyler, vilka ju kan växla mycket snabbt. Men sedan gör han en tvärvändning och kritiserar generalmajor Karlis Neretnieks beskrivning av ett möjligt ryskt anfall mot Gotland och hans slutsats att försvarsanslaget måste höjas.
SvD:s NYHETSBREV VALET 2018 – veckans viktigaste fördjupningar och granskningar.
Neretnieks påstod inte att detta var ett i dag sannolikt fall utan bara att det skulle vara möjligt. Det ligger helt inom ramen för vår syn att försvarsplaneringen måste bygga på potentiella angripares förmågor. Det är ingalunda "ett slags kvartalsalarmism som har spritt sig, och som exempelvis säger att vi omedelbart måste beväpna Gotland.".
Regeringens kloka beslut att beväpna Gotland kom sannerligen inte som ett snabbt vindomslag. Det är ett resultat av Rysslands utrikes agerande och militära upprustning under många år. Det ingår därmed i den bild av en potentiell angripares förmåga som utgör en grund för utvecklingen av vårt försvar.
Anders Brännströmgeneralmajor.
Bo Hugemarköverste.
Jan Mörtbergöverste.
Skribenterna är ledamöter av Kungl Krigsvetenskapsakademien.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
