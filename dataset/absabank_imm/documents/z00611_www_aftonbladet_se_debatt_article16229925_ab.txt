M: Alliansens jobbpolitik fungerar i praktiken.
Trots en mycket svag konjunktur är 240 000 fler personer sysselsatta i dag än år 2006. Det är Alliansens politik i praktiken. Därför är det förvånande att TCO:s Göran Zettergren antyder att regeringens politik bara fungerar i teorin.
Regeringens samlade jobbpolitik måste ses i en helhet där förändringarna i a-kassan och jobbskatteavdraget har varit några av de viktigaste pusselbitarna i arbetslinjen.
Stärkta drivkrafter för arbete är betydelsefullt för den enskilde, men har också betydande effekter på arbetsmarknaden och för ekonomin i stort. När det blir mer lönsamt att arbeta väljer fler att delta i arbetskraften och arbetsmarknadens funktionssätt förbättras.
Tvärtemot vad Zettergren påstår råder det en bred enighet kring de positiva effekterna. Både Finanspolitiska rådet, Konjunkturinstitutet och Riksbanken bedömer att regeringens politik höjer sysselsättningen och sänker arbetslösheten.
Alliansen fortsätter prioritera åtgärder som ger fler jobb. Vi vill fortsätta sänka trösklar för den som behöver komma i jobb samtidigt som vi satsar på utbildning, forskning och infrastruktur som skapar långsiktig tillväxt. Det är en politik som fungerar – i verkligheten.
Elisabeth Svantesson (M),.
Ordförande i riksdagens arbetsmarknadsutskott.
