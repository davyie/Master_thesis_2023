Även kvinnor som tar  av slöjan får vårt stöd.
Feministiskt initiativ står för en konsekvent feminism. Kvinnor har en universell rätt att leva fritt från mäns våld, oavsett val av klädsel.
Därför stödjer vi både hijabuppropet i Sverige och slöjprotesten som nu pågår i Iran.
Förtrycket mot kvinnor grundar sig på en global föreställning om att män har rätt att kontrollera kvinnors sexualitet. I Sverige utsätts kvinnor som tar på sig slöjan för våld, och i Islamiska Republiken Iran utsätts kvinnor som tar av sig slöjan för våld. I båda fallen kränks kvinnors rätt att bestämma över sin egen sexualitet genom att kläs av eller kläs på, antingen av staten eller av medborgare.
I augusti förra året utlyste till exempel Foujan Rouzbeh, Fatima Doubakil och Nabila Abdul Fattah ett så kallat ”hijabupprop”. Uppropet var en manifestation för kvinnors rätt att bära slöja, utan att utsättas för mäns våld.
Manifestationen väckte stora rubriker och hätska debatter såväl i offentliga rum som i sociala medier, precis som den aktuella ”slöjprotesten” nu gör.
Slöjprotesten är en kampanj där iranska kvinnor tar av sig slöjan i protest mot den islamiska regimens slöjtvång och laddar upp dem på Facebook-sidan Stealthy Freedom.
Bland kritikerna av hijabuppropet förra året fanns de som menade att uppropet var kontraproduktivt, då slöjan enligt dem är kvinnoförtryckande i sig. Fi anklagades för att svika de kvinnor som tvingas beslöja sig runt om i världen.  Kritikerna menade att hatbrott mot beslöjade kvinnor snarare var en reaktion mot muslimskt kvinnoförtryck - tar man på sig en patriarkal förtryckarsymbol som slöjan får man räkna med reaktioner från omgivningen, lydde resonemanget.
På så vis flyttar dessa kritiker fokus från själva våldsbrottet till brottsoffrets klädsel. Det är en klassisk härskarteknik, nämligen skam- och skuldbeläggning av offren, som får ”skylla sig själva" för att de provocerar män genom sin klädstil.
Retoriken känner vi igen från den förlegade syn som fortfarande finns på våldtäktsoffer med ”för korta kjolar”.
Till skillnad från kritikerna av hijabuppropet anser Fi att det ena inte utesluter det andra: det finns kvinnor som tvingas att ta på sig slöjan och det finns kvinnor som tvingas att ta av sig slöjan, och i båda fallen kränks kvinnors mänskliga rättigheter.
Det är två sidor av samma mynt.
Vi tar ställning mot alla former och grader av patriarkalt våld, oavsett om det sker i religionens, kulturens eller politikens namn. Kvinnors rättigheter är mänskliga rättigheter, och mänskliga rättigheter är universella. Vi visar solidaritet med alla medsystrar som utsätts kvinnoförtryck, oavsett förövarnas motiv!.
Utrikesminister Carl Bildt kritiseras återkommande av bland annat Kvinna till Kvinna för sitt låga engagemang i frågor som rör kvinnors rättigheter. Vi instämmer i den kritiken och menar att det är hög tid att Sverige får en tydligare feministiskt utrikespolitik, för sexuella och reproduktiva rättigheter, mot barnäktenskap och våld.
Fi står för en konsekvent feminism och stödjer därför både hijabuppropet i Sverige och slöjprotesten i Iran.
Mehrtab Motavvas.
Linnéa Bruno.
Gudrun Schyman.
FAKTA.
RERNA.
N.
