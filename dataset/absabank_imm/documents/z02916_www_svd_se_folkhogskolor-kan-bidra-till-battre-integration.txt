Folkhögskolor kan bidra
till bättre integration.
Regeringen ger i kommande budgetproposition Arbetsförmedlingen möjlighet att finansiera kurser på folkhögskolor särskilt för nyanlända. Folkhögskolorna har med sin karaktär och särskilda pedagogik tydliga möjligheter att stötta dem som behöver stöd in i samhället eller stöd mot fortsatta studier, skriver ministrarna Erik Ullenhag (FP) och Maria Arnholm (FP).
Arbetsförmedlingen får sammanlagt använda 260 miljoner kronor under åren 2014–2017 för att av folkhögskolorna upphandla särskilt anpassade utbildningar för nyanlända.Erik Ullenhag och Maria Arnholm.
Det här är en argumenterande text med syfte att påverka. Åsikterna som uttrycks är skribentens egna.
Nyanlända invandrare som kommer till Sverige ska erbjudas goda möjligheter att lära sig svenska, få ett jobb och komma in i samhället. Den demografiska utmaning Sverige och övriga Europa står inför understryker bara att vi behöver fler människor som arbetar för att hålla uppe den gemensamma välfärden. Många invandrare kommer till Sverige med utbildning, kunskaper och med en vilja att arbeta och skapa sig en bättre framtid i vårt land. Den kompetensen måste vi bli bättre på att ta till vara. Lyckas vi med det kommer vi att stå starka i en allt mer globaliserad värld.
Vår stora utmaning är att det har tagit för lång tid för nyanlända att komma i arbete. Regeringen har därför fokuserat på att lägga om integrationspolitiken för att den som kommer till Sverige snabbt ska få ta del av rätt insatser och hitta sin väg in på arbetsmarknaden. Jobblinjen gäller numer från första dagen i Sverige. Vi är övertygade om att möjligheten att snabbt komma i arbete är grundläggande för en fortsatt lyckad integration. Därför lade vi om politiken så att Arbetsförmedlingen numera är den som ansvarar för den första tiden för nyanlända invandrare. Fokus ska ligga på individuella arbetsförberedande insatser, undervisning i svenska och samhällsorientering.
I takt med att Arbetsförmedlingens ansvar för nyanlända växer finns behov för myndigheten att hitta nya samarbetspartners som vill ta ett ansvar för en bättre integration. Arbetsförmedlingen kan i dag finansiera motivationshöjande utbildningar på folkhögskolor för personer som är under 25 år och saknar fullständiga betyg från grund- eller gymnasieskolan och för personer som deltar i jobb- och utvecklingsgarantin. De som omfattas av etableringsuppdraget kan även delta i befintliga kurser på folkhögskolor. Detta har visat sig vara framgångsrikt partnerskap som för unga och nyanlända vidare mot, studier, arbetsmarknad och etablering.
Folkhögskolorna har med sin karaktär och särskilda pedagogik tydliga möjligheter att stötta dem som behöver stöd in i samhället eller stöd mot fortsatta studier. Det är ett ansvar som våra folkhögskolor har tagit sedan 1868. Bara i år fördelas över 25 000 årsplatser bland de 150 folkhögskolor som tillsammans med studieförbunden utgör den fristående folkbildningen. Vi vill nu ge folkhögskolorna möjlighet att vidga deras historiskt förankrade uppdrag ytterligare.
Vi ser ett behov av att Arbetsförmedlingen ska kunna ersätta folkhögskolor för att tillhandahålla kurser som är särskilt utformade för nyanlända, och vi ser ett behov av att kunna erbjuda fler målgruppsanpassade insatser till personer inom etableringsuppdraget.
Skräddarsydda kurser i ämnen som intresserar och engagerar både kropp och själ.
Därför ger regeringen i den kommande budgetpropositionen Arbetsförmedlingen möjlighet att från och med 2014 finansiera kurser på folkhögskolor som utformas särskilt utifrån de nyanländas behov och förutsättningar. Det kan dels handla om målgruppsanpassning av de nuvarande motivationshöjande utbildningarna, dels om särskilt utformade sammanhållna utbildningar för korttidsutbildade nyanlända vilka omfattar såväl svenska språket, baskunskaper som orienterande och arbetsförberedande insatser.
Arbetsförmedlingen får sammanlagt använda 260 miljoner kronor under åren 2014–2017 för att av folkhögskolorna upphandla särskilt anpassade utbildningar för nyanlända som omfattas av etableringsuppdraget. Baserat på kostnaden för allmän kurs skulle det handla om cirka 4 000 årsplatser över fyra år. Så kan vi låta den svenska historien av en stark folkbildning än bättre möta dagens samhällsutmaningar. Vi är övertygade om att folkhögskolorna med sin kunskap kan och vill bidra till att nyanländas etablering i samhället blir bättre.
ERIK ULLENHAG (FP).
integrationsminister.
MARIA ARNHOLM (FP).
jämställdhets- och biträdande utbildningsminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
