Sluta sälja vapen till diktaturer!.
Genom vår vapenexport till diktaturer i Mellanöstern ger vi stöd och legitimitet åt odemokratiska regimer. Vi vädjar därför nu till regeringen att ändra riktlinjerna så att export av krigsmateriel till diktaturer omöjliggörs. Det skriver Elisabeth Lundgren, Kristna Fredsrörelsen, och Lennart Molin, Sveriges Kristna Råd.
Sverige har under 2010 exporterat krigsmateriel för över 2 miljarder kronor till länder som Saudiarabien, Förenade Arabemiraten, Pakistan och Bahrain. De senaste åren har exporten till diktaturer ökat kraftigt, och det är en utveckling som måste vändas! Det finns inga ursäkter för att stärka människorättskränkande regimer på detta sätt.
Det här är en argumenterande text med syfte att påverka. Åsikterna som uttrycks är skribentens egna.
Det är värt att titta närmare på Saudiarabien, som under 2010 har fått köpa svensk krigsmateriel till ett värde av 246 miljoner kronor.
I november 2005 äger ett två dagar långt statsbesök rum där Saudiarabiens vice försvarsminister, prins Khaled, träffar representanter från Sveriges regering och kung Carl Gustaf. Han möter också företrädare för svensk vapenindustri. Besöket avslutas med att prinsen och dåvarande försvarsminister Leni Björklund undertecknar ett militärt samarbetsavtal. Avtalet inleds med konstaterandet att Sverige och Saudiarabien "med stor tillfredsställelse uttrycker sin önskan att ytterligare förstärka de goda och vänskapliga förbindelserna genom direkt militärt samarbete". Avtalet förlängs automatiskt vart femte år, om det inte sägs upp skriftligen sex månader i förväg. Det valde regeringen att inte göra förra året.
I avtalet förbinder sig parterna att arbeta för att försvarsindustrierna i de båda länderna "utformar gemensamma projekt för sammansättning eller produktion av militär utrustning". Trots sträng kommersiell sekretess har information om ett par större affärer mellan länderna spridits, och nu bekräftats i Inspektionen för Strategiska Produkters årsredovisning. Saudiarabien har köpt pansarvärnssystemet Bill 2 från Saab Bofors Dynamics. Bill 2 har kallats en av världens mest avancerade pansarvärnsrobotar och kan slå ut en pansarvagn på två kilometers håll. Landet är också köparen i en storaffär på 4,5 miljarder kronor för ett luftburet övervakningssystem från Saab.
I Saudiarabien praktiseras avrättning genom halshuggning, homosexuella relationer är förbjudna och kvinnor får endast resa i sällskap med en manlig släkting.  Att konvertera från islam kan leda till dödstraff. Varken politiska partier, fackföreningar eller någon form av oppositionsgrupper är tillåtna. På senare år har fredliga demonstrationer förekommit, bland annat i städerna Riyadh och Jeddah. Då har hundratals personer gripits, och många av dem har dömts till fängelsestraff och spöstraff.
Den 14 mars 2011 rapporterades att Bahrain bjudit in Saudiarabien och andra medlemsländer i den så kallade GCC, Gulf Cooperation Council, att bidra med militära insatser för att slå ner demonstrationer som befolkningen höll utanför regeringsbyggnader. Ett par dagar senare deltar saudiska styrkor i attacken mot obeväpnade demonstranter vid Pärlrondellen i Manama. Sex personer dödas och många skadas. Vad säger vi till dessa människorättskämpar, om de skulle fråga oss varför vårt land legitimerar det Saudiska kungadömet genom vapenaffärer?.
Skräddarsydda kurser i ämnen som intresserar och engagerar både kropp och själ.
Svensk handel med kungadömena i Mellanöstern är något som regeringen vill stärka. Handelminister Ewa Björling träffade GCC:s generalsekreterare 2009, och uttryckte sig efter det förutsättningslöst positivt om förhandlingarna om ett frihandelsavtal med EU.
När det gäller vapenexporten är det egentligen inte relevant vilken typ av krigsmateriel det rör sig om, ifall den kan användas för att förtrycka de egna medborgarna eller inte. Genom militärt samarbete ger vi stöd och legitimitet åt odemokratiska regimer – det i sig är oförsvarbart.
I Krigsmaterielutredningen (KRUT) 2005 föreslogs en förändring som mötte kritik från många håll: att bedömningen av nya vapenaffärer skulle vara materialspecifik, det vill säga att man skulle bedöma om det aktuella vapensystemet kunde användas för förtryck, istället för att göra en helhetsbedömning av situationen i landet. Detta förslag har inte genomförts formellt, men är nu uppenbarligen helt och hållet genomfört i praktiken. I ISP’s pressmeddelande den 10 mars läser vi, om exporten av pansarvärnsvapen till Saudiarabien, att det "gjordes en bedömning att Saudiarabien inte kunde förväntas utnyttja systemet i aggressivt syfte".
Ärkebiskop Anders Wejryd har redan påpekat (Dagens Nyheter den 5 februari) att vapenexport till diktaturer knappast är ett sätt att påverka dem i rätt riktning, och att kyrkliga företrädare har ett ansvar att reagera när människors rättigheter kränks och människoliv hotas. Redan idag dödas människor av svenska vapen, bland annat i Irak och Afghanistan. Vi är rädda att i framtiden behöva se svenskproducerade vapen användas i många fler konflikthärdar.
Därför vädjar vi nu till regeringen: ändra i riktlinjerna så att export av krigsmateriel till diktaturer omöjliggörs! Om det sker genom införande av ett demokratikriterium eller på annat sätt spelar mindre roll. Låt oss vända utvecklingen nu, och inte fortsätta upprusta instabila regioner. Att förbjuda vapenförsäljning till diktaturer är ett första steg.
LENNART MOLIN.
generalsekreterare Sveriges Kristna Råd.
ELISABETH LUNDGREN.
generalsekreterare Kristna Fredsrörelsen.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
