M: Hembesök krävs för att bryta bidragsberoende.
Det krävs fler åtgärder för att bryta bidragsberoende. De med försörjningsstöd bör söka jobb i hela landet, inte enbart där de bor. Regelbundna hembesök av socialtjänsten behövs också i alla kommuner. Det skriver Moderaternas Anna Kinberg Batra och Elisabeth Svantesson.
Sverige ska vara ett starkt land och ett land som håller ihop. Trots det lever snart en miljon människor i utanförskap. För många tar det åratal att få ett arbete och i vissa bostadsområden är bidragsberoendet utbrett. Om vi inte lyckas vända denna utveckling blir konsekvenserna mycket allvarliga, både för de människor som berörs och för hela vårt samhälle. Varje person har ett ansvar att göra sig anställningsbar och att anstränga sig för att få jobb. Därför presenterar Moderaterna ytterligare förslag för att bryta bidragsberoende och utanförskap.
Det här är en argumenterande text med syfte att påverka. Åsikterna som uttrycks är skribentens egna.
Utan fokus på jobb och integration kommer utanförskapet att fortsätta växa. Enligt regeringens vårbudget kommer närmare en miljon människor att vara i utanförskap år 2020. Trots detta väljer Stefan Löfven att blunda för utmaningen. Utgifterna för bidrag och transfereringar ökar med 77 miljarder kronor 2015-2020. Samtidigt saknas reformer för att underlätta för fler att få ett arbete.
Kraften att göra något bra med sitt liv finns hos oss alla. Därför behövs såväl uppmuntran som tydliga krav för att fler ska lämna utanförskap. Det finns gott om stöd i forskningen som visar att kombinationen av ekonomiska drivkrafter och krav på aktivitet har stor betydelse för att minska bidragstagandet och öka sysselsättningen.
En stor del av de som lever i utanförskap har försörjningsstöd på grund av att de saknar arbete. År 2014 var tre av tio av de som fick försörjningsstöd kvinnor födda utomlands. Även ensamstående kvinnor med barn är överrepresenterade vad gäller ekonomiskt bistånd. Att bryta beroendet av försörjningsstöd är därför inte bara centralt för att bekämpa utanförskapet, det är också en fråga om jämställdhet. Det behövs ytterligare reformer för att fler ska hitta vägen till arbete och för att öka kraven på att lämna bidragsberoende.
För det första måste det finnas fler vägar till det första jobbet. Då måste det blir mer lönsamt att gå från bidrag till arbete. Den jobbstimulans, som innebär att 25 procent av arbetsinkomsten räknas av för att göra arbete mer lönsamt, bör utökas till 40 procent. För en ensamstående tvåbarnsförälder som tar ett halvtidsjobb som vårdbiträde skulle det kunna innebära 1 000 kronor mer i inkomst varje månad.
För det andra måste kraven på egna ansträngningar för att få ett jobb skärpas. Det måste ställas tydliga krav att man redan från dag ett söker jobb i hela landet. I dag är det endast 28 procent av Sveriges kommuner som alltid kräver att en person som får försörjningsstöd ska söka lämpligt arbete även utanför området där man bor. Cirka 13 procent av kommunerna ställer sällan eller aldrig detta krav. Hembesök är ett annat viktigt verktyg för att ge rätt stöd till dem som är i behov av försörjningsstöd. Framför allt kan kvinnor som fastnat i utanförskap fångas upp på ett bättre sätt. Hembesök är också viktigt för att identifiera fusk och felaktiga utbetalningar. Regelbundna hembesök av socialtjänsten behövs därför i alla kommuner. Socialtjänstlagen bör ses över i syfte att alla landets kommuner ska göra regelbundna, och vid behov oanmälda, hembesök.
Skräddarsydda kurser i ämnen som intresserar och engagerar både kropp och själ.
Sverige ska fungera. Samhället ska hålla ihop. Därför krävs ytterligare reformer så att fler tar steget från bidragsberoende till arbete och egen försörjning.
Anna Kinberg Batra (M).
partiledare.
Elisabeth Svantesson (M).
arbetsmarknadspolitisk talesperson.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
