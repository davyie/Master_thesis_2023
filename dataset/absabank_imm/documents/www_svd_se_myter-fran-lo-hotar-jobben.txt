Myter från LO hotar jobben.
Nya siffror från Migrationsverket visar att antalet arbetstillstånd på specialistområden är tre gånger fler än i traditionella LO-yrken. Ändå vill LO återinföra arbetsmarknadsprövningen med huvudskälet att individer utnyttjas. Nu måste LO:s skrämselpropaganda synas en gång för alla, skriver Ulf Lindberg, Almega.
Arbetskrafts- invandring ger betydande effekter för hela arbetsmarknaden och är i själva verket en kompetens- invandring.Ulf Lindberg.
Det här är en argumenterande text med syfte att påverka. Åsikterna som uttrycks är skribentens egna.
Det är dags att slå hål på två vanliga myter från LO:s sida – att arbetskraftsinvandringen främst sker till LO-yrken och att reformen inte har gjort det lättare att komma till Sverige. Nya siffror från Migrationsverket visar att, rensat för de sommarmånader då säsongsarbetare dominerar, så är antalet arbetstillstånd för jobb som kräver teoretisk specialistkompetens mer än tre gånger högre än för de som inte kräver yrkesutbildning. Sedan reformen infördes 2008 har arbetskraftsinvandringen nästan fördubblats – antalet indiska medborgare som har fått uppehållstillstånd av arbetsmarknadsskäl, varav många dataspecialister, har till exempel nära nog femdubblats sedan år 2000.
Arbetskraftsinvandring ger betydande effekter för hela arbetsmarknaden och är i själva verket en kompetensinvandring. Forskning visar att om ett företag kan tillsätta en högutbildad specialisttjänst, så skapas tre nya jobb inom servicesektorn. Men kompetens är inte kopplat till akademiska poäng. Inom en lång rad LO-yrken behöver företag gå utanför såväl Sveriges som Europas gränser för att hitta medarbetare med rätt kvalifikationer. Restaurangsektorn är ett tydligt exempel på detta. En restaurang i behov av en kock som kan det pakistanska köket har svårt att hitta kompetensen i Sverige, trots att många kockar står till arbetsmarknadens förfogande. Med LO:s förslag skulle de sannolikt inte kunna rekrytera från länder utanför EU med hänvisning till att det finns kockar utan jobb i Sverige.
Under förra året beviljades drygt 15 300 arbetstillstånd. Närmare en tredjedel av dessa var för specialister och många var för säsongsarbete såsom bärplockning. Arbetskraftsinvandringen till Sverige motsvarar enbart fyra promille av den totala arbetskraften. Att omfattningen av dagens arbetskraftsinvandring skulle ha en lönepressande effekt kan helt avfärdas, vilket även LO:s migrationspolitiska expert Thord Ingesson medger. Trots det fortsätter LO centralt att hävda att det riskerar att pressa ner lönerna.
Vill LO införa en arbetsmarknadsprövning är de också svaret skyldiga vem som ska genomföra den. Enligt Ingesson bör Arbetsförmedlingen som oberoende myndighet ta denna roll. Då är det inte längre arbetsgivaren som avgör vem man kan anställa utan det viktiga beslutet ska i stället fattas av personer utan insyn i företagets verksamhet. Enligt LO måste grunden för arbetskraftsinvandring vara arbetskraftsbrist, vi menar i stället att utgångspunkten alltid måste vara kompetensbrist. En bedömning som bara det enskilda företaget kan göra.
Almega ställer sig ytterst tveksamt till hur en arbetsmarknadsprövning i praktiken skulle fungera. Arbetsmarknaden blir allt mer specialiserad och många yrken är svårdefinierade. Ska våra medlemsföretag tvingas tillbaka till den situation som rådde före 2008, när de fick slåss för varje enskild medarbetare och argumentera för att denne tillhör en viss bristyrkeskategori? Ett stort problem för våra medlemsföretag i dag är de långa kötiderna för arbetstillstånd hos Migrationsverket, upp till 15 månader. De blir knappast kortare med LO:s förslag.
SvD:s NYHETSBREV VALET 2018 – veckans viktigaste fördjupningar och granskningar.
Svenska tjänsteföretag är de viktigaste jobbskaparna i Sverige. De senaste tjugo åren har sektorn stått för över 80 procent av jobbtillväxten i landet. Men tjänsteföretag är än mer lätta att flytta än till exempel tillverkande företag i en global ekonomi. Hittar ett dataspelsföretag inte rätt kompetens i Sverige finns det inget som hindrar att det förlägger sin verksamhet i ett annat land, som USA. Hittar en restaurangföretagare inte personal med rätt kompetens är risken stor att företaget inte kan växa eller i värsta fall bordlägger affärsidén innan den hinner bli verklighet. Vi går alltså miste om ännu fler arbetstillfällen.
**Det verkar finnas **en tro på att alla vill komma till Sverige. Vi på Almega önskar att det var så, men tvärtom vittnar våra medlemsföretag om hur svårt det är att locka till sig arbetskraft. Många migranter väljer hellre ett engelskspråkigt land där startsträckan är betydligt kortare. Sveriges utmaning är inte att för många vill komma hit – det är att för få gör det.
ULF LINDBERG.
näringspolitisk chef.
Almega.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
