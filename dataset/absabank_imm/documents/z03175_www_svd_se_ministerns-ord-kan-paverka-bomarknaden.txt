Ministerns ord kan påverka bomarknaden.
När bostadsminister Mehmet Kaplan tydligt tar ställning ifråga om den så kallade flyttskatten, riskerar det att bli samhällsekonomiskt dyrt. Det skriver professor Jerker Holm.
Äntligen tänkte nog många när det stod klart att en av svensk ekonomis sorgebarn, bostadsmarknaden, skulle bli föremål för seriösa blocköverskridande förhandlingar. Snabbt kom frågor om ränteavdrag och "flyttskatt" (det vill säga reavinstbeskattningen vid bostadsförsäljningar) upp.
Det här är en argumenterande text med syfte att påverka. Åsikterna som uttrycks är skribentens egna.
Medierna har mest uppmärksammat att två centrala regeringsföreträdare i frågan tycks ha olika synsätt på hur man går in i en förhandling. Medan Magdalena Andersson har varit ytterst försiktigt i sina uttalanden om tänkbara utfall av förhandlingarna så har den miljöpartistiska bostadsministern Mehmet Kaplan varit desto mera pratglad och i Ekots lördagsintervju tagit en tydlig ställning för att reducera reavinstskatten mot en minskning av ränteavdragen. Detta kommer Kaplan undan med samtidigt som han på allvar hävdar att han inte förhandlar genom medierna.
Även om det naturligtvis är uppseendeveckande att regeringen inte talar med en röst så är det mest problematiska att bostadsministern inte verkar inse att hans ord som regeringsföreträdare och som ansvarig för bostadspolitiken sannolikt får samhällsekonomiska konsekvenser. En sådan är att ägare av villor och bostadsägare som överväger att sälja nu får en anledning att vänta med att göra det och hoppas på en reduktion av reavinstskatten.
Många äger idag bostäder som har stigit flera miljoner och för varje miljon i vinst förväntar sig dessa potentiella säljare att betala drygt 200 000 kronor i reavinstskatt. Det är alltså inte småpengar vi talar om varför detta enligt enkel ekonomisk teori förväntas påverka beslut. I medierna har det ibland talats om att ta bort reavinstskatten helt, något som är både politiskt och ekonomiskt orealistiskt på kort sikt. Däremot är en kraftig reducering tänkbar och även en sådan skulle få effekten att fler skulle vara benägna att sälja sina bostäder vilket i förlängningen är bra för allokeringen av bostäder. Ett större utbud bör även få en viss dämpande effekt på prisutvecklingen.
Så vad är då problemet med bostadsministern pratgladhet? Inget, så länge man snabbt blir klar med förhandlingarna och spelreglerna klargörs. Men om förhandlingarna drar ut på tiden, vilket mycket tyder på, så har bostadsministern i förtid sänt en signal till Sveriges potentiella bostadssäljare att det kan löna sig att avvakta och detta på en marknad som uppvisar många tecken på ett stort utbudsunderskott. Denna obalans riskerar öka på grund av Kaplans uttalande.
Bostadsministern har med andra ökat timkostnaden på den samhällsekonomiska taxametern och den tickar dyrt tills en lösning eller sammanbrott nås i förhandlingen.
SvD:s NYHETSBREV VALET 2018 – veckans viktigaste fördjupningar och granskningar.
Jerker Holm.
professor i nationalekonomi vid Lunds Universitet.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
