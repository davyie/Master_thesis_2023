Är "Bäckis" dopad?
Veckans största snackis har varit Niklas Bäckströms positiva dopingprov i helgen. I kväll reder vi ut begreppen och får svar på frågan: har Niklas Bäckström dopat sig?.
Hockeyläkare: "Nivåerna är onaturliga".
Debatten har rasat mellan de som tycker att det är en praktskandal och de som skyller på dåliga läkarråd. Medverkar gör Luleå Hockeys läkare Lars Gyllenfjord som tycker att substansen pseudoefedrin, som påvisats i för höga doser i Niklas Bäckströms urin, går att jämställa med amfetamin.
- Det är en stimulantia. Man blir kraftigare och håller ut längre, säger han till P4 Norrbotten.
Niklas Bäckström har hävdat att han har ätit en rekommenderad dos av en allergimedicin mot pollen, det vill säga en tablett.
- Att komma upp i de här nivåerna på en tablett är för mig onaturligt. Allergimediciner i Sverige innehåller inte pseudoefedrin.
Dopingexpert: "Troligt att medicinen inte höjer Bäckström prestation".
Någon som inte tror att Bäckström medvetet har tagit otillåtna mängder av preparatet är farmakologiprofessorn Fred Nyberg.
- Man kan få de här värdena även om man bara har tagit en tablett, det är väldigt individuellt, säger han.
- Dessutom har Bäckström tagit den här medicinen under sju år och det är troligt att han inte får någon prestationshöjande effekt av den, eftersom han har blivit tillvänjd, enligt Fred Nyberg.
Dessutom gästar hockeyförbundets ordförande Christer Englund "20 minuter" och får bemöta kritiken som rasat om hur förbundet har hanterat frågan.
