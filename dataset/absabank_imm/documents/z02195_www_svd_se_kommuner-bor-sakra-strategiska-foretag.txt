Kommuner bör säkra strategiska företag.
En slutsats av de senaste årens stora företagsaffärer är att det kan vara dags för kommuner eller regioner i Sverige att köpa in kontrollposter i strategiskt viktiga företag för att säkerställa värden av stor betydelse, skriver debattören Krister Eduards.
Ett sätt att bevaka de kommunala intressena hade kunnat vara ett ägande i företaget.
Det här är en argumenterande text med syfte att påverka. Åsikterna som uttrycks är skribentens egna.
Volkswagens övertagande av Scania, en av Sveriges två stora lastbilstillverkare, är ett faktum. Även om VW-koncernen nu skakas i sina grundvalar på grund av Dieselgate, verkar lastvagnsproduktionen vid en första anblick inte vara direkt berörd. Likväl riskerar uppenbarligen Scania att på olika sätt dras in i VW:s räddningsoperationer, eller att i sista hand falla offer för påtvungna kapacitetsneddragningar på grund av sviktande efterfrågan, som resultat av varumärkesskador.
Hittills har de närmaste årens utveckling för Scanias del varit ganska lätt att förutse – företagets integrering i Volkswagenkoncernen är tänkt att accelerera, Scania och VW-ägda MAN placeras i en gemensam koncern ledd av Andreas Renschler, som har efterträtt Scanias förre vd, Leif Östling, som VW-koncernens lastbilschef. Inget skulle längre hindra att Scania omformas till en enhet inom en avdelning i Volkswagen. Att Andreas Renschler har "kopplat ett hårt grepp runt MAN och Scania" framgår av SvD Näringsliv 16/9. Dieselgate kan driva ledningen att forcera integrationen ytterligare.
**Redan från 2016 **kommer tillverkningen av Scanias växellådor att ske hos MAN. Vad man vidare kan veta är att en sammanhållen lastbilsdivision inom VW-koncernen ytterst kommer att styras av koncernens maktcentrum, det så kallade presidiet. Det intressanta är att förbundslandet (delstaten) Niedersachsen i kraft av ett 20-procentigt VW-ägande genom sin premiärminister är ledamot av presidiet, tillsammans med tre fackliga representanter och en för vardera ägarfamiljen. Det är inte svårt att räkna ut att detta presidium kommer att prioritera sysselsättningen i Tyskland framför den i Sverige, om och när kapacitetsneddragningar eller nedläggningar blir nödvändiga.
I den globaliserade ekonomin, där även Sverige ofrånkomligen ingår, köper företag uppenbarligen inte alltid lönsamma företag i andra länder för att driva dem och tjäna pengar på dem, utan också för att tjäna ännu mer pengar genom att kunna lägga ner eller integrera dem. Det finns en serie övertaganden i Sverige av det slaget – Gislaved, Esab, Aga och Pharmacia är bara ett par stycken.
Visst har även svenska företag investerat i utlandet, den globala ekonomin utesluter ingen. Sverige har utpräglat frihandels- och konkurrensinriktade traditioner. Problemet här är att det inte alltid är de mest konkurrenskraftiga produktionsenheterna som överlever, ibland är det de mindre konkurrenskraftiga men finansiellt starkare, eller av något regelverk mest gynnade, som blir kvar, just tack vare att det bättre företaget slaktas. Leif Östling har övertygande visat hur Scania – lastbilsvärldens Rolls-Royce enligt VW:s ledning – hade kunnat fortsätta en lönsam kvalitetsverksamhet på egen hand.
Skräddarsydda kurser i ämnen som intresserar och engagerar både kropp och själ.
Eftersom det också ibland handlar om att ta över teknik och kunskap till det egna företaget, och om att minska konkurrensen genom att integrera eller lägga ner det köpta företaget, kan risken att det tas över och läggs ned därför till och med vara större om det är mer kostnadseffektivt än det egna.
**Om Scania vore **en mindre kostnadseffektiv aktör än konkurrenterna, skulle på sikt neddragningar och nedläggning även kunna vara samhällsekonomiskt välkomna i Sverige. Det är vad Joseph Schumpeter kallade kreativ destruktion och har varit en av nycklarna till den starka historiska ekonomiska utvecklingen i Sverige. Men om mer kostnadseffektiva enheter i Sverige läggs ned för att höja vinsterna hos mindre kostnadseffektiva enheter utomlands, blir det för svenskt vidkommande en rent destruktiv destruktion. I det aktuella faller framstår det som uppenbart att Dieselgate ökar risken för negativa återverkningar på Scania, till exempel för att rädda VW-koncernen från undergång.
Scanias tidigare huvudägare må ha haft sina skäl att avveckla sitt ägande i Scania, men Södertälje kommun har uppenbarligen andra intressen att bevaka i företaget än avkastningen på kapital. Ett sätt att bevaka de kommunala intressena hade kunnat vara ett ägande i företaget. Nu är Scania sannolikt historia i detta hänseende, men Sverige rymmer ett antal andra, större eller mindre företag av strategisk betydelse för sina kommuner eller regioner. En slutsats av de senaste årens stora företagsaffärer är att det kan vara dags för kommuner eller regioner i Sverige att köpa in kontrollposter i strategiskt viktiga företag för att säkerställa värden av stor betydelse. Det kan handla om sysselsättning, men också om att en viss drift fortsätter, att bevara resurser eller kapaciteter i kommunen, eller – inte minst – att undvika att längre fram ställas inför stora utmaningar som följd av företagsnedläggningar eller kapacitetsneddragningar i kommunen. Dieselgate är ytterligare ett argument för kommunala skyddspositioner.
**Kommunallagens 2 kap. 8 § **verkar ge det nödvändiga mandatet: "Kommuner och landsting får genomföra åtgärder för att allmänt främja näringslivet i kommunen eller landstinget." Samtidigt är det viktigt att endast verksamhet som i sig är konkurrenskraftig och marknadsekonomiskt hållbar blir föremål för kommunala engagemang, så att inte offentliga medel används för att hålla olönsam produktion under armarna. I motsats till ett defensivt agerande för att rädda jobb i svaga företag, förespråkas här alltså ett offensivt agerande för att förebygga att starka företag äts upp av konkurrenter. Det är också viktigt att det kommunala ägandet inte engageras aktivt i företagets drift. Ett regelverk behöver utarbetas på basis av mandatet i kommunallagen.
Staten har nyligen i Kockumsaffären visat hur ett offentligt ägande kan etableras för att säkra strategiska intressen på nationell nivå. Förutsättningarna och formerna för ett motsvarande agerande på kommunal eller regional nivå, för att säkra strategiska intressen på den nivån, bör snarast utredas. Tiden och jobben försvinner snabbt.
Krister Eduards.
ordförande,  Stockholm Group for Development Studies.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
