Islamofobin sprider sig – vi måste agera.
Den senaste tiden har jag allt oftare ställt mig frågan om när vi ska gå på djupet med den islamofobi som för varje dag växer sig allt större och starkare i vårt land.
Under gårdagen önskade Sveriges inrikesminister, Anders Ygeman, alla svenska muslimer Eid Mubarak på sin Facebooksida. Det dröjde inte länge innan vissa individer började skriva rena oförskämdheter och hatiska kommentarer i anslutning till hälsningen.
Där skriver man bland annat att muslimer inte är svenskar och att man har tappat hoppet för Anders Ygeman. Några påstod att inrikesministern inte hälsade glad midsommar, men utan vidare lång efterforskning i ärendet går det att se att Ygeman inte heller struntade i den kanske mest svenska av alla högtider.
Jag undrar hur människor kan hata så pass mycket att de blir förblindade. Det handlar inte längre om okunskap, utan vi pratar om individer som är utbildade i ett modernt land som är känt för sin höga utbildningsgrad.
När terrordåd sker i världen håller tusentals muslimer andan. Det finns två anledningar till det: dels tänker de på sina släktingar i hemlandet, och dels hur det påverkar deras egen situation i det svenska samhället. I längden bidrar det till en allmän oro för hur man som muslim kommer att bli bemött på sociala medier eller på sin arbetsplats.
När vi pratar om våra svenska värderingar rimmar det illa att misstänkliggöra en hel grupp människor. För mig tillhör det inte de värden vi vårdar så ömt och det är oacceptabelt att se det fortgå. Det här hatet kommer inte försvinna så länge vi avstår från att fördöma det; det måste utredas och förebyggas – i annat fall riskerar vi att upprepa våra förfäders misstag.
Sverige är och förblir ett land som förespråkar religionsfrihet, men det är omöjligt att hålla på den principen när religionsutövare ständigt blir förföljda och förolämpade.
Som svensk politiker vill jag att varenda medborgare ska känna sig trygg och säker på att de utgör en viktig bit av vårt land. På det sättet hoppas jag att fler politiker tar efter Anders Ygemans inkluderande hälsning.
Mohamed Nuur, ordförande för Tensta socialdemokrater.
Häng med i debatten och kommentera artikeln – följ  Debatt på Facebook.
