Digitalisering på fel sätt kan öka klyftorna.
Att utveckla och förbättra e-tjänsterna kräver vägledning kring hur de ska användas, och en utveckling av förståelsen för hur digitaliseringen påverkar individen och samhället. Annars riskerar klyftorna att öka mellan de som kan och de som inte kan, skriver Bobbi A Sand, mediepedagog.
"Nu tar vi steget att digitalisera det offentliga Sverige" skriver Mehmet Kaplan (MP), it-minister, och Lena Micko, ordförande i Sveriges Kommuner och Landsting (SKL), i Svenska Dagbladet den 28 oktober. Regeringen och SKL har i dagarna inlett ett samarbete för att förnya det offentliga Sverige. Det innebär att den offentliga sektorn, när det är möjligt, ska välja digitala tjänster i första hand i sina kontakter med medborgare, organisationer och företag. I och med detta visar man tydligt att offentligheten har börjat ta digitaliseringen på allvar. Men när nästan en miljon människor saknar egen dator eller smart telefon, blir det en demokratifråga att ta ansvar för att även de kan tillgodogöra sig digital samhällsinformation.
Det här är en argumenterande text med syfte att påverka. Åsikterna som uttrycks är skribentens egna.
Digitaliseringen är nödvändig och önskad av många. Förändringen ställer gamla strukturer och tankesätt på ända, och hela vårt samhälle påverkas. Digitaliseringen kan leda till en demokratisering, men också till monopolisering. Den ställer också enorma krav på den enskilde.
Malmö Lärcentrum är en avdelning på Stadsbiblioteket i Malmö, och här ser vi varje dag effekterna av det nya samhälle som växer fram. Vi fungerar som en resurs för de som behöver hjälp och stöd med digitala tjänster och verktyg. Det som kan tyckas enkelt för många; att skicka e-post, fylla i digitala blanketter, och kommunicera via nätet, är långt ifrån en självklarhet för alla. En miljon människor står enligt "Svenskarna och Internet 2014" (IIS) utanför internet.  Detta är inte ett alternativ som är möjligt länge till. För att kunna kommunicera med myndigheter, ta del av kunskap och kultur och vara en aktiv medborgare – kort sagt för att leva och verka i vårt samhälle – behöver man kunna hantera digitala system, förstå strukturer och tolka den information som finns på nätet. För den som halkat efter kan utvecklingen tyckas både förvirrande och skrämmande. Det är lätt att tro att det främst är äldre som står utanför, men det stämmer inte. Det handlar både om unga och gamla, infödda såväl som invandrade svenskar. Många skäms för att erkänna att de inte kan, och vet inte vart de ska vända sig med sina frågor.
Lärcentrum startade 2010 som ett samarbetsprojekt mellan Stadsbiblioteket och arbetsmarknads-, gymnasie- och vuxenutbildningsförvaltningen, i syfte att minska den digitala klyftan och stödja digitalt lärande och skapande. I dagarna kom beslutet att permanenta verksamheten för att ge fortsatt stöd till malmöborna. Sedan starten har vi på Lärcentrum sett hur behoven ökat snarare än minskat. Handledning är mycket efterfrågat, men vi ser också behovet av kostnadsfria, säkra och lättillgängliga alternativ när det gäller kommunikation (e-post och meddelanden) och identifiering (e-legitimation), sådant som i dag i många fall ligger i händerna på privata aktörer. Därför välkomnar vi satsningen på att utveckla de offentliga digitala tjänsterna. Många av dagens e-tjänster saknar flerspråkiga alternativ och är omöjliga att använda för dem som inte behärskar svenska eller engelska. Det bör ligga ett ansvar på dem som utvecklar tjänsterna, att göra dem tillgängliga för så många som möjligt. I dag räcker det dock inte att ha tillgång till och kunna använda digitala tjänster och system. Vi måste kunna bedöma källor och tolka de budskap olika aktörer lägger fram, samt hantera risker och konsekvenser med det vi gör på nätet. Det är en form av digital samhällskunskap som förbisetts när fokus främst har legat på teknikutveckling. Här ser vi att biblioteken har en viktig roll att fylla.
Utvecklingen påverkar inte bara myndigheterna; utmaningarna för utbildningsväsendet, folkbiblioteken och folkbildningen är minst lika stora. I dag drivs många projekt inom digital delaktighet av eldsjälar på bibliotek och inom föreningslivet. De flesta av dessa har inte tillgång till de resurser som vi på Lärcentrum har.
Vi välkomnar de många positiva saker som digitaliseringen för med sig. Men för att det ska komma alla till godo, så vill vi rikta en allvarlig uppmaning till it-ministern och den nytillsatta rådgivande gruppen att arbeta strategiskt också med de frågor som rör hur människor ska få tillgång till digitala tjänster, digitalt lärande och skapande, samt digital samhällskunskap. Att utveckla och förbättra e-tjänsterna kräver vägledning kring hur de ska användas, och en utveckling av förståelsen för hur digitaliseringen påverkar individen och samhället. Annars riskerar klyftorna att öka mellan de som kan och de som inte kan, och den effekt man eftersträvar uteblir.
Skräddarsydda kurser i ämnen som intresserar och engagerar både kropp och själ.
Bobbi A Sand.
mediepedagog och interaktionsdesigner på Digitala Biblioteket i Malmö, och medlem i Lärcentrums arbetsgrupp.
**Fotnot: **Bobbi A Sand är redaktör för boken "En lärandemiljö för ett samhälle i förändring", som utkommer på BTJ Förlag i november och som beskriver metoder och erfarenheter från arbetet med digital delaktighet på Malmö Lärcentrum.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
