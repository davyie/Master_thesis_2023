Välkommet att M öppnar för samtyckeslag.
Inför stämman i oktober har Moderaterna gått från att säga blankt nej, till att öppna upp för en modern våldtäktslagstiftning som bygger på frivillighet. Denna förändring är välkommen, skriver professor Madeleine Leijonhufvud och Louise Meijer, Moderata Ungdomsförbundet.
Frågan om våldtäktsbestämmelsen ska bygga på samtycke istället för tvång har diskuterats i decennier. Efter lång opinionsbildning ansluter sig allt fler till uppfattningen att vi i Sverige bör ha en samtyckeslagstiftning. Senast ut var Moderaterna.
Det här är en argumenterande text med syfte att påverka. Åsikterna som uttrycks är skribentens egna.
En sådan förändring är välkommen. Men för att vinna bred uppslutning för förslaget måste motståndarnas argument bemötas. Genom att avliva seglivade myter undviks missförstånd och tveksamheter. Nedan bemöter vi de mest förekommande.
**"Samtycke innebär en omvänd bevisbörda". **Nej, en samtyckeslagstiftning innebär inte en omvänd bevisbörda. I en rättsstat måste åklagaren bevisa att ett brott har begåtts. Det är aldrig den tilltalade som ska bevisa sin oskuld. Detta gäller oavsett hur en brottsbestämmelse är utformad.
Det spelar ingen roll för bevisbördan om våldtäktsbestämmelsen bygger på tvång eller samtycke. Det är åklagaren som ska bevisa att ett brott har begåtts, det vill säga, med en samtyckeslag, att det inte funnits samtycke.
"Samtycke betyder ökat fokus på offret". Det här missförståndet kommer från de statliga utredningar som behandlat sexualbrottslagstiftningen. Där har det ofta hävdats att samtycke drar fokus från den tilltalade till offret. Påståendet grundar sig på ett studiebesök i England för åtskilliga år sedan. Englands våldtäktsbestämmelse bygger på samtycke, men skillnaderna mellan England och Sverige är stora. I England har de ett annat rättssystem, common law, och en jury av lekmän som bestämmer i skuldfrågan.
Det går därför inte att jämföra våra två länders rättegångar rakt av. I Sverige har vi länge jobbat med att få bort irrelevanta uppgifter och unkna attityder från rättssalen. Det arbetet behöver fortsätta, men problemet blir inte större med en samtyckeslag, snarare mindre. Fokus måste då också ligga på vad den tilltalade gjorde för att försäkra sig om att den andra ville ha sex.
Skräddarsydda kurser i ämnen som intresserar och engagerar både kropp och själ.
"Samtycke spelar ingen roll i praktiken". Många är av uppfattningen att samtycke inte skulle leda till någon förändring. De flesta syftar framför allt på antalet fällande domar. Vi menar att detta inte är helt säkert. Med en samtyckeslag blir det något annat som ska bevisas. Idag ska det visas att den tilltalade förstod att den andra personen var tvingad eller i en särskilt utsatt situation. Med en samtyckeslag ska det visas att den tilltalade förstod att den andra inte ville utsättas för den sexuella handlingen.
Oavsett vilket så får en ny lag en normerande verkan. Kriminaliserandet av barnaga är det tydligaste exemplet på detta. En samtyckeslagstiftning skulle påverka synen på sex – att utgångspunkten inte är att man ska behöva säga nej för att slippa oönskat sex, utan att den som vill ha sex ska behöva fråga – med ord eller på annat sätt – efter ett ja. Detta i sin tur skulle leda till färre övergrepp.
Det mest naturliga som finns är att fråga när man inte vet. Det bör rimligen också gälla vid sex.
Madeleine Leijonhufvud.
professor emerita i straffrätt.
Louise Meijer.
första vice förbundsordförande MUF.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
