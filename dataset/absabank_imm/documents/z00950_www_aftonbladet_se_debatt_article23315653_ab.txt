Att peka på det som går bra duger inte.
SLUTREPLIK. Det är anmärkningsvärt att Ylva Johansson (S) är så påtagligt nöjd med utvecklingen på arbetsmarknaden. Trots att utrikes födda och långtidsarbetslösa på Arbetsförmedlingen ökar. Trots att matchningen försämras. Och trots att utanförskapet väntas öka till närmare en miljon under kommande år. Det är att svika dem som har det allra svårast.
Naturligtvis kan man glädjas åt att många som står nära arbetsmarknaden nu får jobb – allt annat vore märkligt med tanke på den goda konjunkturen. Men det är inte regeringens förtjänst.
Tvärtom menar oberoende bedömare som Konjunkturinstitutet att regeringens politik leder till färre jobb. Dessutom har det knappt blivit en tumme av de främsta vallöftena, trainee- och extratjänsterna.
Ylva Johansson framhåller att regeringen satsar på utbildning – gott så. Det gör även Moderaterna. Men det räcker inte. Vi har en plan för ett starkare Sverige med kraftfulla jobbreformer.  Bland annat har vi lagt fram flera förslag för att det ska löna sig bättre att gå från bidrag till arbete, för att fler ska kunna lära sig jobbet på jobbet och ha råd att karriärväxla mitt i livet, men också för att korta tiden till arbete för nyanlända.
Att regeringen inte lyckats prestera något mer gediget halvvägs in i mandatperioden är oroväckande. När utmaningarna hopar sig duger det inte att peka på det som går bra. Om inte utanförskapet bekämpas riskerar vi få ett Sverige som slits isär och blir svagt. Det kan vi aldrig acceptera.
Elisabeth Svantesson, arbetsmarknadspolitisk talesperson (M).
