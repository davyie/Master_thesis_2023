Rätten till privatliv
måste skyddas bättre.
I den digitala rättsstaten har teknikimperativet blivit styrande. Det leder till en oönskad maktförskjutning från lagstiftaren.Anne Ramberg.
Det här är en argumenterande text med syfte att påverka. Åsikterna som uttrycks är skribentens egna.
**Johan Dencker, **analytiker vid Ekobrottsmyndigheten, har på Brännpunkt argumenterat för en nyansering av debatten om lagstiftningen om datalagring (23/4). Han anser det vara på sin plats med några klargöranden. Några sådana kunde jag dock inte finna i texten. Den föranleder några kommentarer.
EU-domstolen ogiltigförklarade nyligen det så kallade datalagringsdirektivet då det innebär ett inte godtagbart intrång i människors integritet.
Domstolen fastslår att intrång i privatlivet inte är tillåtet även om syftet i sig är godtagbart. Det krävs att intrånget är nödvändigt och att åtgärden vid en övergripande bedömning ryms inom statens handlingsutrymme. Vad domstolen kritiserar är avsaknaden av proportionalitet mellan integritet och brottsbekämpning.
**Skälet till att **personlig integritet och rätten till privatliv är skyddsvärda rättigheter är att övervakning inte bara utgör ett integritetsintrång för den enskilde. Det innebär ett intrång i de rättsstatliga och demokratiska grundvalar som den personliga integriteten ska skydda. Personlig integritet utgör en nödvändig förutsättning för att människor ska kunna utöva sina demokratiska rättigheter. Detta förutsätter att människor inte heller upplever sig övervakade. Skyddet är således ett viktigt demokratiskt samhällsintresse och inte bara en angelägenhet för den enskilda individen. Det slitna "rent mjöl i påsen-argumentet" utgör följaktligen en grov missuppfattning.
Den senaste tidens lagstiftning har inneburit en utvidgning av polisens möjligheter att inhämta uppgifter om elektronisk kommunikation i flera hänseenden. Det handlar om ett paradigmskifte i den meningen att hemliga tvångsmedel används utan föregående misstanke om konkret brott. I underrättelseverksamheten krävs vidare inte något tillstånd av domstol för att inhämta uppgifterna. Det är myndigheten själv som avgör om förutsättningarna är uppfyllda.
Skräddarsydda kurser i ämnen som intresserar och engagerar både kropp och själ.
Det uppställs i dag, till skillnad från tidigare, inte heller något krav på viss misstankegrad mot en konkret person. Tidigare krävdes att det fanns särskild anledning anta att en specifik person skulle kunna göra sig skyldig till vissa särskilt angivna brott. Numera får uppgifterna hämtas in om de är av särskild vikt för att förebygga, förhindra eller upptäcka brottslig verksamhet, för vilket inte är föreskrivet lindrigare straff än fängelse i två år. Utgångspunkten i dag är i stället nyttan som inhämtningen kan ha för den preventiva verksamheten. Inhämtningen är inte som tidigare kopplad till vissa brott, utan till visst straffvärde.
Detta innebär att intrånget i den personliga integriteten numera inte grundar sig på någon misstanke mot en enskild person, utan på riskbedömningar om möjlig brottslig verksamhet någon gång i framtiden. Alla inser att sådana bedömningar riskerar att grundas på allt från etnicitet och religion till politisk åskådning. Utvecklingen kommer förmodligen därigenom att distansera sig från legalitetskravet och allas likhet inför lagen.
I den digitala rättsstaten har teknikimperativet blivit styrande. Det leder till en oönskad maktförskjutning från lagstiftaren. Integritetsintrånget kan därigenom utvidgas utan att lagstiftningen förändras, vilket redan blivit verklighet genom polisens basstationstömningar liksom olika former av molntjänster.
**Konsekvenserna av **EU-domstolens dom är i dagsläget svåra att förutse. Men en sak är klar. EU-domstolen anser inte att ändamålen helgar medlen. Hoppas den svenska regeringen delar den bedömningen.
ANNE RAMBERG.
advokat, generalsekreterare Sveriges advokatsamfund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
