Skicka ingen tillbaka hit!.
Beslutet att skicka tillbaka afghaner, de flesta med svåra minnen från krig och förtryck, kommer samtidigt som landets flyktingminister avskedats på grund av att myndigheterna inte gett någon hjälp till de över 52 000 afghanska flyktingar, som den senaste månaden tvingats tillbaka över gränsen från Iran.
Siffrorna kommer från FN:s flyktingkommission, UNHCR, som varnar för en ny humanitär katastrof.
Det afghanska parlamentet har även krävt utrikesministerns avgång, för att han inte lyckats få den iranska regeringen att ändra sitt beslut om att skicka tillbaka en miljon afghanska flyktingar som finns i Iran. Den afghanska regeringen har förklarat att de inte kan ta hand om fler återvändande flyktingar. Något som kanske Migrationsverket borde lyssna på.
Också i Pakistan tvingas afghanska flyktingar över gränsen. Flyktingläger jämnas med marken och afghaner tvångsutvisas. Den 16 maj sköt pakistansk polis ihjäl fyra afghanska flyktingar i flyktinglägret Jungle Pir Alizai i Baluchistan, efter att pakistanska myndigheter börjat riva byggnader i lägret.
Lägret är ett av fyra i Pakistan med sammanlagt 220 000 afghanska flyktingar som ska tömmas under år 2007. Denna information kan hämtas av var och en på bland annat webbsidan reliefweb.int som görs av FN-organet OCHA. Regeringen kan inte få fram arbete och mat till befolkningen.
Från de södra delarna av Afghanistan sprids ett ökat motstånd mot de Natoledda utländska styrkorna över snart hela landet. Oppositionen mot de utländska styrkorna växer inte minst på grund av att allt fler oskyldiga afghaner dödas av Natos attacker. Nyligen dödades 57 civila i en amerikansk flygattack mot bostadshus i Shindand i västra Afghanistan.
Talibanernas självmordsbomber drabbar också civila. I söndags dödades sex afghaner och tre tyska soldater i en attack i den nordliga staden Kunduz. Ett område som nyligen ansetts som lugnt, inte särskilt långt från den svenska basen i Mazar i Sharif. Under 2007 har cirka 1 500 dödats i strider, varav cirka 70 utländska soldater och 400 civila afghaner.
Samtidigt ökar kritiken mot regeringen för att den inte kan få fram arbete och mat till befolkningen. Liksom för korruption och laglöshet, med krigsherrar och knarkmaffia vid makten.
Sammantaget har vi en situation som gör det allt lättare för olika väpnade grupper att rekrytera nya ungdomar.
Att Migrationsverket i detta läge börjar skicka tillbaka afghanska flyktingar från Sverige till en ytterst osäker tillvaro är hänsynslöst och oövertänkt. Den osäkerhet och skräck som de flera hundra afghaner som väntar på besked om uppehållstillstånd i Sverige nu känner, måste få ett snabbt slut. Bland dessa finns många ensamstående unga män med familjetragedier bakom sig. Många har förlorat sin familj eller kontakten med den.
Vad väntar dem i Afghanistan?.
En plats i de omänskliga ruinstäderna runt Kabul? En plats i kön för daglönare i städernas gatuhörn? Det finns också långt värre möjligheter som jag inte vill nämna vid namn.
Eller kanske en plats i någon av de väpnade grupperna?.
Riv upp beslutet att skicka tillbaka afghanska flyktingar! Afghanistan är inte redo att ta hand om alla flyktingar. Ta i stället ett snabbt beslut om uppehållstillstånd för dem.
Då kan de i stället skaffa sig en yrkeskunskap som de senare kan använda för att hjälpa till med återuppbyggnaden i Afghanistan, när det blir möjligt.
Dagens debattör.
Migrationsverket har tagit beslut att utvisa en afghansk flykting, trots att läget i Afghanistan har förvärrats och FN:s flyktingkommission varnar för en ny humanitär katastrof. Ett hänsynslöst och oövertänkt beslut som bör rivas upp, skriver Åke Johansson.
