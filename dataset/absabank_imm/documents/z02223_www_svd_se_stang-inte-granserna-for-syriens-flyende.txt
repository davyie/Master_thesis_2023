Stäng inte gränserna för Syriens flyende.
På måndag står Sverige värd för en FN-konferens om Syrien. Till mötet kommer förträdare för de 15 största givarna, förutom Sverige bland andra USA och Storbritannien samt flera FN-organ. Det blir ett utomordentligt tillfälle för det internationella samfundet att visa att man tar ansvar i ett akut läge. För den svenska regeringen gäller det dessutom att förmå EU-länderna att ge flyende möjlighet att resa in för att få sina asylskäl prövade. Det skriver Eva von Oelreich och Ulrika Årehed Kågström, Svenska Röda Korset.
Vi måste komma ihåg att bortom alla siffror är varje katastrof personlig.Eva von Oelreich och Ulrika Årehed Kågström.
Det här är en argumenterande text med syfte att påverka. Åsikterna som uttrycks är skribentens egna.
Konflikten i Syrien har resulterat i en av de värsta flyktingkatastroferna sedan folkmordet i Rwanda 1994. FN:s flyktingkommissarie, UNHCR, räknar med att fler än tre miljoner människor kommer ha flytt Syrien i slutet av 2013. Samtidigt befinner sig närmare fyra miljoner människor på flykt inom landet. Redan idag är över en miljon av Syriens flyktingar som befinner sig utanför landets gränser barn och majoriteten av dessa är under 11 år. Grannländerna Jordanien, Turkiet, Libanon, Irak och Egypten, har tagit, och tar ett fortsatt stort ansvar. De grymheter som vi bevittnar och som tvingar människor på flykt bekräftas också i en FN-rapport som offentliggjordes häromdagen.
UNHCR anser att flyktingar från Syrien är i behov av internationellt skydd och att de ska beviljas skydd och fristad i de länder där de söker skydd. EU har uppmanat Turkiet att hålla sina gränser öppna för människor som flyr Syrien samtidigt som det ständigt avsätts nya resurser för att ytterligare förstärka bevakningen av EU:s yttre gränser – däribland gränsen mellan Turkiet och Grekland – en av de viktigaste vägarna för syriska flyktingar att ta sig in till EU och Europa. Italien, Spanien och Portugal samverkar för att öka kontrollerna och EU:s gränsövervakningsmyndighet Frontex har beslutat att utöka kontrollerna på Medelhavet.
Röda Korset anser att detta motsägelsefulla förhållningssätt är oacceptabelt. För många människor som tvingas fly från sina hemländer på grund av förföljelse och/eller brott mot de mänskliga rättigheterna blir det allt svårare – ibland rentav omöjligt – att nå fram till ett land där de kan få internationellt skydd enligt internationell rätt. Detta är inte hållbart! Sedan konflikten bröt ut har cirka 50 000 flyktingar tagit sig till EU för att söka skydd, drygt 14 000 har kommit till Sverige.
Vittnesmål från migranter som inte släpps in i EU och därmed inte får en individuell prövning av sina skyddsskäl är alltför många. För att detta ska upphöra kräver Röda Korset en oberoende övervakning av EU:s yttre gränser med regelbunden offentlig rapportering till Europaparlamentet. EU måste därutöver utöka möjligheterna att ta emot flyktingar genom FN:s försorg (så kallade kvotflyktingar). Men detta räcker inte. Viseringskraven bör undantas för medborgare och invånare i länder där det råder en allvarlig humanitär kris och där det inte finns möjlighet att utfärda visum i hemlandet, som är fallet med Syrien för tillfället.
Röda Korset menar att den svenska regeringen och dess företrädare måste öka sina ansträngningar ytterligare och ta varje tillfälle som ges att påverka andra EU-länder att öppna upp och ge flyende möjlighet att resa in för att få sina asylskäl prövade. Vid mötet i Stockholm bör de svenska representanterna på tydligast möjliga sätt hävda att Europa och EU måste vara en fristad för människor som är i behov av skydd. EU och dess medlemsländer måste fullt ut respektera och tillämpa europeisk flyktingrätt och mänskliga rättigheter vid och utanför Europas gränser. Sverige å sin sida måste säkerställa rätten till vård för traumatiserade flyktingar i Sverige. När flyktingar som utsatts för tortyr kommer så syns det sällan utanpå men de kan lida av ångest eller ha sömnproblem vilket försvårar möjligheterna till integration. Att kunna återförenas med sin familj är också grundläggande för en lyckad etablering.
Och vi måste komma ihåg att bortom alla siffror är varje katastrof personlig. Den verkligt utsatte är den syrier som ryckts upp från sitt hem, som söker skydd och kanske bor i ett kaotiskt och bristfälligt läger. Och inte blir situationen bättre när bara 40 procent av FN-organens vädjan om 4,4 miljarder dollar för att hjälpa Syriens lidande har besvarats. Såväl traditionella givare som nyare håller hårt i plånboken ofta med hänvisning till ekonomiska orostider och den privata sektorn har inte agerat i tillräcklig utsträckning. Nära 240 000 skadade och sjuka har fått hjälp av Röda Halvmånens mobila enheter, kliniker och hälsocenter men trots det råder akut brist på mediciner, mat och vatten.
Så det är av största vikt att samtalen i Stockholm når resultat och att deltagarna åker hem med tydliga budskap till sina regeringar om det akuta läget och behovet av såväl snabba som långsiktiga insatser.
EVA VON OELREICH.
ordförande, Svenska Röda Korset.
ULRIKA ÅREHED KÅGSTRÖM.
generalsekreterare, Svenska Röda Korset.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
