SD: Ta bort möjlighet att söka asyl vid gränsen.
Vi välkomnar regeringens senaste förslag om skärpt asylpolitik som Sverigedemokraterna efterfrågat under lång tid. Läget är dock så akut att åtgärderna inte räcker utan Sverige måste gå bortom signalpolitik och ta tag i problemets kärna. Det skriver företrädare för Sverigedemokraterna.
Flera långdragna och brutala konflikter och tvingat miljontals människor på flykt men dagens asylsystem är inte anpassat för denna typ av utmaningar. Sverige står nu inför en fullbordad kris där sökande till och med hänvisats till gatan.
Det här är en argumenterande text med syfte att påverka. Åsikterna som uttrycks är skribentens egna.
Sverige är bundet av det gemensamma europeiska asylsystemet, CEAS, som består av Dublinförordningen och ytterligare ett par direktiv. Situationen blir dock ohållbar när alla parter inte håller sin del av avtalet. Vi har därför tagit fram en handlingsplan med ett antal konkreta förslag som vi också lämnat in i en motion till riksdagen med anledning av särskild händelse.
Regeringen bör lägga förslag på en skärpt asylprocess där den sökande måste förklara hur de tagit sig hit, för att underlätta återförandet av asylsökande till första EU-land enligt Dublinförordningen.
Regeringen bör offentligt be EU-kommissionen att Sverige ska få använda undantagsregeln i EU:s grundlag (Lissabonfördraget artikel 78.3). Då kan Sverige ändra utlänningslagen och ta bort möjligheten att söka asyl vid gränsen. Pausen skulle avlasta den akuta situationen och ge tid för omförhandling och modernisering av hela det internationella asylsystemet. Enligt Mårten Kjaerum, expert på folkrätt skulle avvisningar till Danmark inte strida mot FN:s flyktingkonvention, eftersom konventionen bara utesluter avvisningar till länder där personen riskerar att förföljas.
EU-domstolen beslutade 2011 att inte tillåta överföringar till Grekland på grund av allvarliga brister i dess asylsystem. Nu har det skett vissa förbättringar. Regeringen bör därför få Greklands asylsystem prövat genom att migrationsverket begär att skicka tillbaka sökande till Grekland.
Enligt Dublinförordningen är medlemsländerna skyldiga att ta emot asylansökningar men har rätten att få ansvaret överfört till sökandens första EU-land. Denna rättighet är just nu kraftigt begränsad. Det är orimligt att Sverige ska hålla fast vid skyldigheten utan att kunna nyttja rättigheten. Dublinförordningen kan därför anses fallit och regeringen borde på den grunden pröva att ta bort möjligheten att söka asyl vid gränsen.
SvD:s NYHETSBREV VALET 2018 – veckans viktigaste fördjupningar och granskningar.
I det fall Greklands asylsystem permanent inte når upp till kraven i internationell rätt bör Sverige få prövat en tolkning där Grekland inte anses vara första EU-land enligt Dublinförordningen. Migrationsverket bör därför begära att asylsökande överförs till landet som den sökande passerat efter Grekland.
Regeringen bör inleda ett fördragsbrottsförfarande mot Grekland och Italien eftersom de inte uppfyller Schengenavtalets förpliktelser om att säkra EU:s yttre gräns med gränskontroller.
Brist på exempelvis mat och möjlighet till skolgång kan göra att människor söker sig vidare även om de fått skydd i närområdet. Detta är en ohållbar situation. Genom ovanstående förslag kan mottagandet i Sverige minska, och därmed avräkningarna på biståndet, vilket ger en möjlighet att bidra till flyktinghjälp i krisers närområde, både humanitärt och långsiktigt.
I sista hand, om inget av alternativen ger effekt, kommer Sverigedemokraterna att kräva att Sverige medvetet bryter mot Dublinförordningen och slutar ta emot asylansökningar vid gränsen. Vi är ett parti som står upp för lag och rätt och principen om att avtal ska hållas, vi ser därför denna nödåtgärd som beklaglig men helt nödvändighet för undvika att landet drabbas av en fullständig systemkollaps.
Markus Wiechel (SD).
migrationspolitisk talesperson.
Julia Kronlid (SD).
utrikespolitisk talesperson.
Kent Ekeroth (SD).
rättspolitisk talesperson.
Johnny Skalin (SD).
EU-politisk talesperson.
Paula Bieler (SD).
arbetsgruppledare för en modern asylrätt.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
