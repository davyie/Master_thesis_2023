Stoppa avverkningen i Ore Skogsrike.
Att omvandla biologiskt viktiga skogar i Ore Skogsrike till trädodlingar skulle medföra irreversibla förluster. Statliga Sveaskogs nedhuggning går tvärtemot regeringens uttalade ambition att skyddsvärda skogar inte ska avverkas, skriver flera miljöorganisationer.
Brännvinsberget i Ore Skogsrike.
Ett avverkat område i Ore Skogsrike. Detta är en panoramabild sammansatt av tre bilder.
Hygge i Ore Skogsrike.
Brännvinsberget i Ore Skogsrike.
Vi kräver ett omedelbart avverkningsstopp av skog på Sveaskogs markinnehav i Ore Skogsrike tills en oberoende nyckelbiotopsinventering genomförts och samtliga kontinuitetsskogar och värdetrakter artinventerats i fält. Alla skogar med höga naturvärden måste därefter skyddas i sin helhet och inte utsättas för vare sig mosaikhuggning eller någon annan skogsbruksåtgärd. Detta är helt i linje med regeringens egen uttalade ambition att skyddsvärda skogar inte ska avverkas.
Det här är en argumenterande text med syfte att påverka. Åsikterna som uttrycks är skribentens egna.
Ore Skogsrike är ett stort sammanhängande skogslandskap med en relativt stor andel skyddsvärda skogar i norra Rättviks kommun i Dalarna. Ett flertal nära hotade och hotade växt- och djurarter lever i dessa skogar, såsom den tretåiga hackspetten och den starkt hotade vedsvampen urskogsporing. Området kartlades och inventerades av Naturskyddsföreningen under 2011–2012. Inventeringsresultaten presenterades i rapporten "Ore skogsrike – Ett levande skogslandskap i Rättviks kommun" 2013 där många skyddsvärda skogar pekades ut, inte minst på Sveaskogs marker. Naturskyddsföreningens uppföljningsrapport "Ändå hugger man" (2017) visar att Sveaskog avverkat över 600 hektar av dessa skogar sedan 2013.
För att långsiktigt bevara naturligt förekommande arter i livskraftiga bestånd behövs stora sammanhängande skogslandskap som är funktionella och ekologiskt representativa. Därtill behövs spridningsmöjligheter för arter i en så kallad grön infrastruktur. Det räcker därför inte med att ta detaljhänsyn, eller att spara små fragmenterade skogsområden och bedriva naturvårdande skötsel i enskilda bestånd.
Riksdagen har antagit etappmål om att minst 20 procent av Sveriges land- och sötvattensområden ska vara bevarade till år 2020. Dessa områden ska vara av särskild betydelse för biologisk mångfald eller ekosystemtjänster och bindas samman inom ekologiskt representativa system av skyddade och välförvaltade områden. Eftersom över 90 procent av den svenska produktiva skogen påverkats av skogsbruk på ett eller annat sätt råder det stor brist på biologisk värdefull skog i hela landet. Biologiskt skyddsvärda skogar tillhör tveklöst kategorin "av särskild betydelse för biologisk mångfald eller ekosystemtjänster". För att Sverige ska komma närmare att nå nationella och internationella miljömål är det helt avgörande att alla skyddsvärda skogar i Sverige skyddas. Det är en skandal att skyddsvärda skogar avverkas av staten i unika landskap med en stor koncentration av skogar med höga naturvärden såsom i Ore skogsrike. Enligt Metria (2017) ligger två av de tio största kontinuitetsskogsområdena i Dalarna nedan den fjällnära gränsen i Ore Skogsrike. Ore Skogsrike hyser även värdekärnor, det vill säga skogsområden som av Länsstyrelsen eller Skogsstyrelsen bedöms ha en stor betydelse för fauna och flora och/eller för en prioriterad skogstyp.
Att slutavverka dessa biologiskt viktiga skogar och omvandla dem till trädodlingar skulle medföra irreversibla förluster av biologisk mångfald i Ore Skogsrike och undergräver miljömålsuppfyllelsen. Att ge redan befintliga skogar med höga naturvärden ett skydd är dessutom ett långt mer kostnadseffektivt sätt att nå uppsatta mål än att behöva restaurera och återskapa förlorade livsmiljöer.
Vi kräver därför ett omedelbart avverkningsstopp i Ore Skogsrike på Sveaskogs mark och att samtliga nyckelbiotoper, naturvärdeslokaler, värdekärnor, kontinuitetsskogar och värdetrakter med höga naturvärden noggrant kartläggs och därefter ges ett skydd. Regeringen behöver på ett helt annat sätt än vad som varit fallet hittills använda den möjlighet som de statliga ägardirektiven ger för att säkerställa att de fungerande skogsekosystem som finns kvar på statens skogsinnehav förblir fungerande. Den biologiska mångfalden har inte råd att förlora fler värdefulla skogar i Ore Skogsrike.
Skräddarsydda kurser i ämnen som intresserar och engagerar både kropp och själ.
Frode Pleymchef, Greenpeace Sverige.
Lina Burneliusansvarig för skogsfrågor, Greenpeace Sverige.
Johanna Sandahlordförande i Naturskyddsföreningen.
Mattias Ahlstedtordförande i Naturskyddsföreningen Dalarna.
Margareta Wikströmordförande i Naturskyddsföreningen i Rättvik.
Kristina Bäcktalesperson, Skydda Skogen.
Johan Anderssonordförande, Fältbiologerna.
Andrea Söderblom-Tayordförande, Jordens Vänner.
Jonas Banetalesperson, Klimataktion.
Robin Zacharikanslichef, Skiftet.
Pella Larsdotter Thielordförande, Omställningsnätverket.
Peder Karlssonordförande, End Ecocide Sweden.
Gunilla Winbergordförande, Framtiden i våra händer.
Eva Waldemarsonordförande, Svenska Botaniska Föreningen.
Sören Nyströmvice ordförande, Dalarnas Botaniska Sällskap.
Martin Westbergordförande, Svensk Lichenologisk Förening.
Tomas Hallingbäckordförande, Mossornas Vänner.
Hjalmar Croneborgordförande, Sveriges Mykologiska Förening.
Anders Janolssekreterare, Mykologiska Föreningen Skogsriskan i Dalarna.
Dan Broströmordförande, Ovansiljans svampförening.
Linda Strandordförande, Sveriges Entomologiska Förening.
Lars-Ove Wikarsordförande, Entomologiska föreningen i Dalarna och Västmanland.
Dennis Kraftordförande, Birdlife Sverige.
Stig-Åke Svensonordförande, Dalarnas Ornitologiska Förening.
Anders Geidemarkordförande, Naturfotograferna.
Naturskyddsföreningen (2013). Ore skogsrike - Ett levande skogslandskap i Rättviks kommunNaturskyddsföreningen (2017). Ändå hugger man... Rapport från Ore Skogsrike 2017 med en analys av Sveaskogsnaturvårdsambitioner.
Den svenska miljöcertifierade skogsbruksmodellen i Ore Skogsrike - Fallstudier före och efter avverkning hösten 2017.
Skydda Skogen (2017-12- 18). Sveaskogs stora avverkningar berör.
Angelstam, P., Jonsson, B-G., Tärnblom, J., Andersson, K., Axelsson, R., Roberge, J-M. (2010). Landskapsansats förbevarande av skoglig biologisk mångfald - en uppföljning av 1997 års regionala bristanalys och om behovet avsamverkan mellan aktörer. Skogsstyrelsens rapport 4:2010.
Regeringens proposition 2013/14: En svensk strategi för biologisk mångfald och ekosystemtjänster, antagen avSveriges riksdag.
Ahlkrona, E., Giljam, C. & Wennberg, S. (2017). Kartering av kontinuitetsskog i boreal region. Metria AB på uppdragav Naturvårdsverket.
Naturvårdsverket & Skogsstyrelsen (2017). Nationell strategi för formellt skydd av skog.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
