Flexibelt arbete gynnar miljön och kapar bilköer.
En ny rapport visar att bara genom att ställa bilen ett par dagar i veckan och istället arbeta hemifrån kan klimatutsläppen minskas med uppemot ett ton per person och år. Detta har de svenska politiska beslutsfattarna helt missat, skriver företagare och gröna debattörer gemensamt och uppmanar till större frihet för anställda.
Våra städer är igenkorkade med bilköer. Av alla resor som görs i Sverige står arbetsresorna för hälften och majoriteten av dessa görs med bil. I Stockholm bedöms trängseln i vägnätet att öka och bli fem gånger större i kölängd räknat till 2030. Alla är överens om att detta är en ohållbar utveckling.
Det här är en argumenterande text med syfte att påverka. Åsikterna som uttrycks är skribentens egna.
Storstadsregionernas trafikkaos och miljökostnader kostar samhället över 11 miljarder kr per år. Dessvärre ser prognosen för effektiv arbetspendling i alla tre storstadsregionerna dyster ut. Samtidigt står transporter för en tredjedel av Sveriges utsläpp av växthusgaser och dessa utsläpp har visat sig vara svåra att minska.
För att förbättra situationen räcker det inte med bättre kollektivtrafik och miljöbilar. Vi behöver även minska de dagliga arbetsresorna genom att låta människor jobba flexibelt.
När Storbritanniens transportdepartement undersökte vilka effekter flexibelt arbete kan ha visade det sig att det kan minska resandet, räknat i antal mil, med 48 – 77 procent. För Storbritanniens del skulle detta innebära att landets transporter totalt skulle minska med 11-19 procent. En studie av WWF har visat att om 30 miljoner européer skulle arbeta flexibelt 1-2 dagar i veckan skulle det kunna ge utsläppsminskningar på hela 34 miljoner ton koldioxid per år.
Nu visar en ny rapport att bara genom att ställa bilen och arbeta hemifrån 1-3 dagar i veckan kan en svensk minska sina klimatutsläpp med 0,4 – 1,1 ton per person och år ("Flexibelt arbete – lösningar för ett hållbart arbetsliv i en föränderlig värld", Giritech Svenska AB med input av WWF, sep. 2011). Det är en ansenlig mängd, med tanke på att en svensk i genomsnitt släpper ut 6,4 ton koldioxidekvivalenter per person och år eller 10 ton om även importen av sådant som produceras utomlands men konsumeras i Sverige räknas med.
Rapporten visar att om 30 procent av landets yrkesverksamma svenskar arbetade flexibelt 2-3 dagar i veckan skulle det kunna ge en utsläppsminskning på cirka 600 000 – 1 miljon ton växthusgaser (de totala utsläppen från transporterna uppgår till 20 miljoner ton). Denna miljövinst kan uppnås utan några ekonomiskt kostsamma åtgärder; att upprätta en flexibel arbetsplats i hemmet kostar endast några tusen kronor per anställd. Erfarenhet visar att flexibelt arbete kan innebära en stor ekonomisk besparing för arbetsgivaren och mer effektiva och nöjda medarbetare.
Skräddarsydda kurser i ämnen som intresserar och engagerar både kropp och själ.
Ändå är insatserna inte inriktade på att skapa incitament för minskad andel arbetsresor genom flexibelt arbete. Den svenska klimatpolitiken berör inte frågan. Besynnerligt nog tas flexibelt arbete inte upp i regeringens handlingsplan "IT för en grönare förvaltning – agenda för IT för miljön". Häromdagen lämnade regeringen sin nya "digitala agenda" för Sverige – inte heller här togs flexibelt arbete upp som en möjlighet. Förslaget på nytt miljöprogram för Stockholms stad bortser också ifrån bättre förutsättningar för flexibelt arbete.
Andra länder har gjort annorlunda. I Storbritannien är det numera en rättighet att få ansöka om att få arbeta flexibelt exempelvis för föräldrar med barn under 17 år. Ett mer flexibelt arbetsliv kan underlätta för dessa personer att lösa det så kallade livspusslet. I USA är de federala myndigheterna skyldiga att undersöka vilka anställda som har förutsättningar att arbeta flexibelt och därefter erbjuda dem denna möjlighet.
Andelen som arbetar flexibelt i Sverige har länge legat på samma nivå, ca 4-5 procent av de som förvärvsarbetar. Vi tror att det behövs insatser och initiativ från politiskt håll för att ta tillvara på potentialen med flexibelt arbetet i Sverige. Tekniken finns redan, det är snarare förhållningssättet som behöver förändras. När får vi se att även regeringen agerar i frågan, IT-minister Anna-Karin Hatt?.
DAVID SÖDERLUND.
vd för Giritech Svenska AB.
STEFAN HENNINGSSON.
klimatexpert Världsnaturfonden WWF.
JAN GUSTAFSSON.
vd för Koneo.
NICKLAS HENRIKSSON.
vd för ITF.
MIKAEL KARLSSON.
vd för Kerfi.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
