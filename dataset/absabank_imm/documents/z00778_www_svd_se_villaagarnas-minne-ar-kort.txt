Villaägarnas minne är kort.
Villaägarnas minne är uppenbarligen kort. Det framgår av Joacim Olssons kritiska replik (15/2) till min skiss till en ny kapitalinkomstbeskattning.
Det här är en argumenterande text med syfte att påverka. Åsikterna som uttrycks är skribentens egna.
Fram till år 2006 hade den villaägare i Stockholmsområdet, som Olsson använder som exempel, att betala minst 48600 kr i fastighetsskatt och förmögenhetsskatt för sin villa. I min skiss blir skatten högst 20250 kr, det vill säga mindre än hälften.
Dessutom slipper ägaren den framtida realisationsvinstskatten på 22 procent av vinsten, som dagens system innebär. Om detta skall beskrivas som en katastrof har man små anspråk på det begreppets innebörd.
Införandet av halva taxeringsvärdet i basen för schabloninkomsten men ändå med avdrag för hela lånebeloppet på grund av den behållna kommunala fastighetsavgiften är ett exempel på en möjlig nivå och balanspunkt. Politikerna bestämmer om den skall ligga lägre eller högre.
Nivån har inte så mycket med den tekniska modellen att göra. Om man läser min underlags-PM, Lodin 1, till K-O Feldts Globaliseringsrådsrapport (regeringen.se/globaliseringsradet) ser man att jag också diskuterar en annan modell, nämligen att fastighetsskatten på idag högst 6300 kr helt skall hänföras till tomtmarken och att hela det taxerade byggnadsvärdet skall ingå i en schablonbeskattning.
Utan en rimlig nivå på fastighetsbeskattningen blir det omöjligt att behålla avdragsrätten för bostadsräntan, som med alltför låg bostadsbeskattning måste ses som en levnadskostnad. Inser Villaägarna inte att de med sin argumentation håller på att rycka undan mattan för ränteavdragsrätten? Det skulle man kunna kalla katastrof för många villaägare.
Skräddarsydda kurser i ämnen som intresserar och engagerar både kropp och själ.
Sven-Olof Lodin.
professor i finansrätt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
