Aldrig en risk att rösta efter sina värderingar.
Ett klargörande, angående Lena Einhorns text: om F!:s 3,12 procent hade fördelats på de rödgröna så hade det inte stoppat SD:s nuvarande position. Hade vi däremot kommit in hade det förändrat läget. Fyra procent ger 17-20 mandat. Samma röster fördelade på riksdagspartierna ger mindre utdelning. Så fungerar det svenska proportionalitetssystemet.
Det finns inga bortkastade röster i en demokrati. Den enda röst som inte påverkar är den som aldrig läggs. Alla F!-röster i valet skapade ett fantastiskt feministiskt genombrott. Vi är nu representerade i 13 kommuner och vi lyfter upp jämställdhet och antidiskriminering på ett helt nytt sätt. Det betyder att vi stärker demokratins grundläggande värdering: respekten för varje människas lika värde. Just det som i dag utmanas.
F! föddes inte som protest mot borgerlig politik utan i en frustration över fortsatta löneskillnader, fortsatt ojämnt familjeansvar, fortsatt våld mot kvinnor, fortsatt sexuell exploatering oavsett regering. Insikten om att ett samhälle med kvinnohat och sexism också bär rasism, homofobi, transfobi och fördomar mot funktionsvariationer har vuxit. F! finns för att det behövs ett parti som synliggör detta. Rasismen är varken könlös eller klasslös. Homo- och transfobi finns inte i ett vacuum.
Den ideologi som förnekar allas mänskliga rättigheter är nationalismen. Den ideologi som sätter rätten att vara människa först är feminismen. Begreppet Nation står mot Mänskliga rättigheter, Tradition står mot Kunskap, Norm står mot Normkritik.
Vi vet att vi är större som människor än vad de stereotypa könsrollerna erbjuder oss. Vi vet att kärleken bär en större förändringskraft än rädslan. Hopp i stället för hat.
Att rösta utifrån sina värderingar är inte en risk. Gör du inte det finns det däremot en överhängande risk för att den förändring du vill se aldrig kommer.
Gudrun Schyman.
Feministiskt initiativ.
