Nej, betyg avgör  inte din framtid.
Betyg. Det är så vår framtid bedöms i skolan.
Men det är en bristfällig mätmetod, tyvärr.
Jag var väldigt ojämn i skolan. I vissa ämnen fick jag MVG utan studera till proven över huvud taget. I andra ämnen balanserade jag på gränsen mellan IG och G. Av cirka 1 000 elever var jag den som fick höra av en lärare att jag var överlägsen i skolan i dennes ämne. En annan lärare informerade mig att jag skulle behöva kämpa för godkänt. En tredje sa att sådana som jag inte blir något, och höll upp mitt betygspapper för att påpeka sin poäng.
Den sistnämnde vill jag passa på att meddela en sak.
Du kan köra upp ditt betygspapper där solen inte skiner.
I dag föreläser jag för hundratals personer, arbetar som framgångsrik skribent, är författare och har en podcast med tiotusentals lyssningar varje månad. Jag blev visst något. Men inte fan var det tack vare ditt betygspapper.
Jag har aldrig varit skolsmart. Men jag vet hur man tar för sig, framför allt i arbetslivet. Jag vet att den som jobbar hårdast, smartast och är mest villig till utveckling är den som lyckas bäst. Jag kan det grundläggande inom matematik och andra ämnen. Det man behöver för att klara sig i samhället, vilket inte är mycket i dag. Men varför ska jag kunna tyda avancerade grafer om jag ska jobba som skribent och föreläsare? Jag behöver inte det. Jag behöver få fria tyglar, kreera det jag vill och göra vad jag är bra på. Vilket jag upplever att många känner igen sig i.
Som det ser ut i dag riskerar personer med samma mål och styrkor som jag att gå miste om en bra karriär eftersom skolan mäter din kunskap i ett snittbetyg.
För alla som i framtiden vill jobba som egna företagare är förmågan att skapa kontakter med folk och förmågan att sälja in sina idéer fundamentala för att kunna försörja sig på det man vill. På dessa punkter är jag väldigt bra. Men eftersom ingen av dessa förmågor lärdes ut i skolan kände jag mig stundtals akademiskt underlägsen och allmänt dålig.
Det är på tiden att kommunikation och social kompetens införs på skolschemat i högre utsträckning. Ämnen som många behöver, och som resterande också har nytta av.
Jag har dessvärre ingen lösning att presentera på det här. Men jag vet att en lösning måste hittas. För även om jag själv inte har svart bälte i skolpolitik så finns de människor som har det – och som måste agera. För som skolan ser ut just nu går vi miste om talanger i näringslivet, och talangerna går miste om sina drömkarriärer.
Och jag vet är att betyg inte alltid är en bra indikator på om vi blir något.
Daniel J Larsson.
Skribent, föreläsare, podcastkreatör, författare.
Häng med i debatten – följ  Debatt på Facebook.
