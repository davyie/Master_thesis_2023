Ministerns svar vittnar om okunskap.
Man kan inte med bästa vilja i världen säga att det ”svar” som arbetsmarknadsministern lämnar förklarar något överhuvudtaget. Hon har inte ansett det vara mödan värt att utreda varför en efterfrågestyrd och kostnadseffektiv verksamhet inte får fortsätta.
I stället hänvisar hon till korta insatser utan vetenskapligt innehåll. Föreställningen hos ansvariga myndigheter, att det skulle finnas en ”kort väg” tillbaka till industrin för arbetslösa ingenjörer med föråldrade examina, vittnar om en djup okunskap om hur branschen fungerar, vilket också de blygsamma resultaten visar.
Det är givetvis deras behov och förutsättningarna inom industrin som ska avgöra utbildningens längd. Den ettåriga arbetsmarknadsutbildningen på hög teknisk nivå ska i detta fall jämföras med de fem och ett halvt år en civilingenjörsexamen normalt tar.
Arbetsmarknadsministerns eget parti säger att man är angelägen om att lyssna och resonera kring frågor om integration, tillväxt och kompetenshöjande utbildningar för industrin. Det stämmer illa med bilden i detta fall.
Ministern säger också att kompletterande utbildningar är högskolornas ansvar. Det är ett lättvindigt svar som vittnar om att ministern inte är medveten om de problem som finns med ingenjörsutbildning, när det gäller rekrytering av studenter och utbildningens kvalitet, vilket framgår av såväl nationella som internationella undersökningar.
Arbetsmarknadsministern är Arbetsförmedlingens nominella chef och uppdragsgivare och därmed är hon ytterst ansvarig för att Arbetsförmedlingen upphandlar utbildningar inom bristyrken som leder till jobb.
Carina Lindfelt.
Avdelningschef Arbetsmarknad, Svenskt Näringsliv.
Stefan Fölster.
Adjungerad professor KTH, chef Reforminstitutet.
Åsa Sohlman.
Universitetslektor, särskild utredare av arbetsmarknadsutbildningar.
Tryggve Mathiesen.
Civilingenjör, CTO Bitsim, ledamot i Chalmers styrelse för Elektro.
