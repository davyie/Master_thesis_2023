Så blir år 2006.
Det börjar redan i januari med Det Stora Avslöjandet. Byggarnas fakturor visar att det är Laila Freivalds och Bosse Ringholm som betalat Göran Perssons gods och plötsligt förstår vi varför de fått sitta kvar. Men nu ryker hela regeringen och ersätts av Peter Settman, som ändå tar över allt.
Kungen fyller 60 och får en brasiliansk plastikoperation i present av Silvia. Men kirurgen i Rio missförstår de tyska instruktionerna och gör som han brukar, varpå Kungen blir en exakt kopia av Silvia.
Världens första samkönade kungapar är ett faktum och Åke Green kräks utanför Drottningholm.
Lena Philipsson leder Melodifestivalen, men Carola kräver att istället bli presenterad av Pär Nuder, för att ingen karisma ska stjäla uppmärksamhet från hennes.
Nuder, som ändå är arbetslös (se ovan), tackar ja och får på grund av Telias sjabbel flest telefonröster, varpå han skickas till Aten med Carolas låt.
Som straff får Sverige kvala in till en nyinrättad loserkategori som enbart får tävla mot Finland i 10 år.
Åke Green och Siewert Öholm hittas nakna och omslingrade på Super Paradise Beach på Mykonos.
Dramaten överger helt teaterkonsten och börjar istället visa upp privatpersonerna Mikael Persbrandt och Maria Bonnevie i en glasmonter i foajén.
Färska dokusåpastjärnan Börje Ahlstedt säljs till TV3:s ”Extreme Actor Makeover” för en halv miljon.
Nya Dramaten-chefen Anton Glanzelius byter ut Margaretha Krook-statyn mot en uppblåsbar Paradise Hotel-Natacha.
Fredrik Reinfeldt vinner valet, men visar sig vara en inhyrd, tevetränad skådespelare som inte ens sympatiserat med moderaterna. Göran Persson blir ny moderatledare och allt är som vanligt.
Allsång på Skansen inleds med att Carola rycker upp en elefant och kastar på publiken.
Trettiofyra personer omkommer och Carola spelar in tröstskivan ”När döden är som störst, står Carola dig närmast” för de sörjande.
Enligt lagen om Kommunal Utjämning måste trängselavgifter införas över hela landet och inte bara i Stockholm.
I Sveriges minsta kommun Bjurholm har pensionerade bibliotekarien Hildur-Stina Lundström, 89, ingen växel på sig när hon sparkar från Glesträsk till Ödeboda och stoppas brutalt av utlokaliserade gränsvakten Fadde Darwich.
Runar Sögaard meddelar att han är far till Madonnas barn, president Bushs massör och David Beckhams fluffer, men ingen lyssnar.
Darins karriär dalar och skivbolagets marknadsundersökning visar att fansen saknar tandställningen. En ny video blixtproduceras med Darin i stödkrage.
”Helt rätt” rosslar Ebba von Sydow i sista numret av Vecko-Revyn innan den läggs ned.
Åke Green kallar Siewert Öholm för cancersvulst och sticker kniven i honom. Nalle Knutsson försöker adoptera Siewert. Carola sjunger in en tröstskiva.
Det visar sig att det är Lars Forssell som skrivit Tommy Nilssons hånade sexrader ”Får jag komma in när du öppnar dej som en vildros” och plötsligt hyllas skivan på kultursidorna.
Ernst Kirchsteiger snidar en vildros i päronträ i Sommartorpet och smeker den med tårna. ”Det kittlar sensuellt” säger han och Suzanne Osten kontrakterar Ernst för fotfetischistiska föreläsningar på landets alla daghem.
Queerprofessorn Tiina Rosenberg kräver att BjörnåBenny gör en könsöverskridande version av ABBA-musikalen och kallar den ”Pappa Pia”.
Ingvar Kamprad köper Schweiz och gör om det till Europas största möbelvaruhus. Liza Marklund köper Svenska Akademien och får Nobelpriset i litteratur. Kate Moss köper hela Colombia och drar in i näsan. Det blir en vit jul även nästa år.
Calle Norlén (författare).
