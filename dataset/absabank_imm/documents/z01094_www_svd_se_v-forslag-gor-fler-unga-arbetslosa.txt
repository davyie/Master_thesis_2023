V-förslag gör fler unga arbetslösa.
Det är helt obegripligt hur ett parti som hävdar att de värnar om ungdomar och som vill minska utanförskapet kommer med förslaget att helt förbjuda bemanningsföretag. Det skriver Marcus Andersson och Fredrick Carlsson, grundare av bemanningsföretaget Framtiden.
Under helgen beslutade riksdagspartiet Vänsterpartiet att driva frågan om att förbjuda bemanningsföretag. Mycket har sagts om detta sedan kongressen tog beslutet och många är de röster som höjts för att belysa hur oansvarigt och orimligt detta krav är. Det är i vår värld helt obegripligt hur ett parti som hävdar att de värnar om ungdomar och som vill minska utanförskapet kommer med förslaget att helt förbjuda bemanningsföretag.
Det här är en argumenterande text med syfte att påverka. Åsikterna som uttrycks är skribentens egna.
Det är sedan tidigare känt att Sverige har, om man jämför med stora delar av Europa, stora problem med att få ut ungdomar och invandrare på arbetsmarknaden. Detta har bland annat Vänsterpartiet varit noga med att påpeka under en längre tid. Nu vill man, utan att föreslå några som helst seriösa alternativ, dra undan benen på dessa grupper ännu mer.
För faktum är att av de cirka 118 000 personer som under 2010 hade ett jobb att gå till tack vare landets bemanningsföretag var 37 procent av dessa under 24 år gamla. Detta kan jämföras med Svenskt näringslivs siffror som visar att 11 procent av den generella arbetsmarknaden bemannas av personer under 24 år. Av ovanstående 118 000 personer var 16 procent personer med icke europeisk bakgrund. Enligt Svenskt näringsliv är summan 8 procent i det generella arbetslivet.
Under 2010 var det cirka 60 000 personer som hade ett heltidsjobb tack vare bemanningsföretag och fram till september 2011 var det 78 210 personer som var heltidssysselsatta genom oss och våra kollegor i branschen. Om vi underhåller oss med att göra en prognos på hur helåret 2011 såg ut kan vi uppskatta att cirka 117 315 personer hade heltidstjänster via bemanningsföretag, det är en ökning på över 95 procent jämfört med året innan. Om vi antar att samma ökning går att applicera på antalet personer som haft arbete genom bemanningsföretag under 2011 skulle det innebära att cirka 230 000 personer hade ett arbete tack vare vår bransch under förra året.
Vår självklara fråga till alla som delar Vänsterpartiets åsikt blir därför, vad skall ni göra med dessa 230 000 personer som skulle bli arbetslösa tack vare detta förslag? Vad skall ni göra med de uppskattningsvis 85 000 personerna under 24 år som plötsligt hade blivit av med sina arbeten och vad händer med de uppskattningsvis 37 000 personer med icke europeisk bakgrund som helt plötsligt tappar sin stora möjlighet till försörjning?.
En vanlig åsikt för de som är emot bemanningsbranschen är att om vi inte existerat hade människor haft fasta jobb i högre utsträckning. Detta är inte sant, majoriteten av de företag som köper in bemanningstjänster anger att de inte hade haft råd att anställa om inte vår bransch funnits. Dessutom skall man komma ihåg att vi inte tvingar varken kunder eller jobbsökande att vända sig till oss. De gör det på grund av att de tycker att det är den bästa lösningen.
Vi, och säkert våra branschkollegor med oss, erkänner att vår relativt unga bransch inte är felfri och att det fortfarande finns saker som kan bli bättre. Men, inom vilka branscher existerar inte problem? Vilka saker och företeelser har genom tiderna bara bidragit med positiva förändringar som varit felfria från början? Blir Vänsterpartiets nästa förslag att förbjuda till exempel internet på grund av det finns problem och osunda inslag inom detta medium? Kanske blir det att förbjuda bilindustrin eftersom många människor dör tack vare bilars existens? Kanske blir nästa förslag att förbjuda alla svenska bönder att bruka sin mark på grund av att vissa inom detta gebit väljer att spruta sina odlingar med otillåtna medel?.
Visst låter våra spekulationer uppåt väggarna oseriösa? Ja, det håller vi med om. Men dessa förslag är knappast mer oseriösa än att dra undan mattan för över 200 000 svenskar.
Vi är alltid måna om att våra anställda, både externa och interna, har så bra villkor som möjligt och att de ges bästa möjliga förutsättningar att trivas på sitt jobb. Vi möter dagligen människor runt om i Sverige som är väldigt tacksamma för de möjligheterna vi ger dem. Vi är stolta över att vi hjälper människor komma ut och komma vidare i arbetslivet.
Låt oss tillsammans arbeta för att förbättra de lagar och regler som finns för att optimera systemen för både företag och den enskilda arbetstagaren. Låt oss tillsammans arbeta för att behålla jobben i Sverige. Låt oss tillsammans ta ansvar för att minska arbetslösheten.
Vi behandlar alla våra kunder och anställda med respekt. Vi önskar att alla våra folkvalda politiker arbetar för att förbättra vår omvärld genom seriösa och genomarbetade förslag som gynnar alla, även ungdomar och invandrare.
MARCUS ANDERSSON.
FREDRICK CARLSSON.
grundare av Framtiden, ett av Sveriges snabbast växande bemanningsföretag.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
