Migrationsdebatt
utan grund i statistik.
Nedbruten statistik visar att sysselsättningen bland sydamerikanskt födda numer är högre än bland inrikes födda.Li Jansson.
Det här är en argumenterande text med syfte att påverka. Åsikterna som uttrycks är skribentens egna.
På SvD Brännpunkt (18/12) anklagar Fredrik Schulte (M) borgerliga ledarsidor för att ha en för negativ beskrivning av den svenska integrationen. Problemet är att Schultes beskrivning helt missar angelägna integrationsproblem som måste åtgärdas. Men även de debattörer som påtalar integrationsproblemen har i viss mån fel, eftersom man inte specificerar problemen på ett sätt som speglar faktisk statistik.
Ett grundläggande problem är att utgå från utlandsfödda som en homogen grupp. Sysselsättningsutvecklingen bland utlandsfödda som helhet har visserligen haft en positiv utveckling som helheten, men att identifiera gapet som kvarstår i sysselsättning ger liten vägledning om vilka lösningar som krävs för att ytterligare förbättringar ska komma till stånd.
Nedbruten statistik visar att sysselsättningen bland sydamerikanskt födda numer är högre än bland inrikes födda. Högst i landet är den bland sydamerikanskt födda akademiker. Detta tyder på att personens utländska bakgrund inte automatiskt är ett hinder på arbetsmarknaden. Tyvärr är detta ett perspektiv som ofta går förlorat i den ganska ensidiga diskussion som uppstått om dagens integrationsproblem.
**Lika sant är **att andra utlandsfödda har anmärkningsvärda svårigheter på arbetsmarknaden. Bland Asienfödda har sysselsättningen fastnat på 50 procent och bland Afrikafödda har den sjunkit stadigt de senaste åren till drygt 40 procent. Lägst sysselsättning har Afrikafödda med förgymnasial utbildning - bara 25,1 procent arbetar.
Orsaken till den låga sysselsättningen är dels en generellt lägre utbildningsnivå där många helt saknar utbildning. Dels kommer man från länder som Somalia och Afghanistan vars sedan länge kollapsade politiska system gör att de saknar relevant arbetslivserfarenhet.
Skräddarsydda kurser i ämnen som intresserar och engagerar både kropp och själ.
**Det råder tyvärr **en uppgiven inställning till huruvida dessa personer kan integreras på arbetsmarknaden. Arbetsförmedlingens etableringsinsats ger också skäl till oro - enbart 29 procent går vidare till arbete eller studier efter två år.
Det finns dock en rad reformer som snabbt skulle göra skillnad. Nyckeln är att kombinera mer effektiva integrationsinsatser, vuxenutbildning och en bättre fungerande arbetsmarknad.
**I Nacka är **70 procent av deltagarna i vuxenutbildningen utlandsfödda och kommunen är bäst i Stockholms län på att nå kortutbildade. Deltagarna väljer utförare i ett kundvalssystem. 87 procent får arbete efteråt. Att införa motsvarande system i samtliga Sveriges  kommuner skulle kraftigt höja resultaten även med en oförändrad arbetsmarknad.
Att införa en särskilt språk- och matematikutbildning för kortutbildade har haft goda resultat i Australien med över 60 procent i arbete.
En arbetsförmedling såsom i Australien skulle dessutom ha potential att spara upp till 12 miljarder på arbetsmarknadspolitiken i allmänhet.
Dessutom bör välfärdsföretag får ta över driften av bristfälligt skötta asylboenden. Genom att även tidigarelägga integrationsinsatser redan till asyltiden kan väntetiden användas mer effektivt. I detta kan exempelvis kartläggning av nyanländas kunskaper samt obligatorisk samhällsorientering ingå.
**Avslutningsvis måste vi **också lära av framgångar. Av sysselsatta Asien- och Afrikafödda arbetar 87 procent i tjänster, handel samt hotell- och restaurang. De rödgrönas skattechock på arbete och höjda socialavgifter är ett direkt hot mot den utvecklingen.
LI JANSSON.
arbetsmarknadsekonom Almega.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
