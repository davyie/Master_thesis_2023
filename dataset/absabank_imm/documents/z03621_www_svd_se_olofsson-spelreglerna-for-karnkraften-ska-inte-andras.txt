Olofsson: Spelreglerna för kärnkraften ska inte ändras.
Det är riskfyllt och felaktigt att börja ändra på förutsättningarna för den överenskommelse som alliansen gjort kring kärnkraften. Överenskommelsen säkrar både energiförsörjningen och minskade koldioxidutsläpp, skriver näringsminister Maud Olofsson (C) i ett svar till både Folkpartiet och Miljöpartiet.
Genom en historisk energiöverenskommelse lyckades Alliansen lägga årtionden av borgerlig splittring bakom sig och forma en uppgörelse som nu ger Sverige en långsiktig energipolitik med ambitiösa mål och tydliga spelregler. Energiöverenskommelsen innebär att Sverige numera är det mest ambitiösa landet när det gäller klimat och energimål. Steg för steg skapar vi både trygghet i energiförsörjningen och minskar koldioxidutsläppen. Steg för steg minskar vi konfliktnivån i en fråga som splittrat svensk politik så länge.
Det här är en argumenterande text med syfte att påverka. Åsikterna som uttrycks är skribentens egna.
De långsiktiga spelregler som marknaden efterfrågat är nu ett faktum vilket är nödvändigt för att investeringar ska ske. Att i det läget börja diskutera och rucka på de grunder överenskommelsen vilar på är riskfyllt och felaktigt.
Som politiker har vi att forma en politik som möter klimatutmaningen samtidigt som våra hushåll och företag garanteras en säker och långsiktig tillgång på el till rimliga priser. Det är en utmaning. Jag välkomnar därför Miljöpartiets engagemang i energifrågan. Men menar man allvar i sitt engagemang går det inte att diskutera elpriser på vintern och klimatfrågor på sommaren. Frågan kräver större seriositet än så.
Det känns därför bra att kunna konstatera att regeringens klimat- och energiuppgörelse utgör en mycket stabil och bra grund att stå på. Med den har vi förutsättningar att klara både klimatet och konsumenternas behov. Överenskommelsen säger att beroendet av kärnkraft ska minska och att oljan ska fasas ut till förmån för långsiktigt hållbara energislag.
För att uppnå detta genomför vi offensiva satsningar på att bygga ut den förnybara energin. Resultatet låter inte vänta på sig, den förnybara energin växer mer än någonsin. Sedan 2003 har den förnybara elproduktionen inom elcertifikatsystemet ökat med cirka 10 TWh. Det är betydligt mer än vad Barsebäcks reaktorer årligen producerade. Bioenergin har passerat oljan som Sveriges största och viktigaste energikälla och under 2010 ökade vindkraften i Sverige med hela 40 procent vilket är den största utbyggnaden hittills.
Parallellt med den förnybara energins snabba utbyggnad är det många politiker som känner sig kallade att föra en debatt kring huruvida någon av de befintliga kärnkraftsreaktorerna ska ersättas eller ej. Diskussionen må vara intressant men i och med överenskommelsen är det upp till marknaden och dess aktörer – inte politiker – att avgöra huruvida det är en vettig investering.
Skräddarsydda kurser i ämnen som intresserar och engagerar både kropp och själ.
Regeringen har klargjort spelreglerna och tydligt markerat att vi aldrig kommer att ge några statliga subventioner till kärnkraft. Dessutom är det först när den förnybara energin är tillräckligt utbyggd som vi vet om någon kärnkraft behövs.
Under våren har bilder på skadade kärnkraftverk i Japan synts på tv-skärmar och löpsedlar världen över. Händelsen är fruktansvärd och den svenska regeringen liksom våra ansvariga myndigheter har följt utvecklingen noga för att se vilka lärdomar vi kan dra av det som hänt i Japan. Detta bara veckor efter att vi i Sverige återigen upplevt en kall vinter med stundtals höga elpriser. Sammantaget visar det på sårbarheten i energiförsörjningen och understryker behovet av en energipolitik som bygger på långsiktighet och bred förankring. Det är så vi skapar goda förutsättningar för att bygga en trygg, säker och långsiktigt hållbar energiförsörjning.
Vi har lovat marknaden att de efter alla dessa år av osäkerhet och politiska strider ska få lugn, ro och tydliga riktlinjer att förhålla sig till. Det löftet ska vi hålla.
Regeringens ambitiösa klimat- och energiöverenskommelse är historisk och något som vi alla har ansvar att vårda. Tack vare den pågår nu en omställning i Sverige. Den går snabbt i en grönare riktning men bygger inte på förhastade beslut och populistiskt agerande. Istället är det långsiktiga spelregler, ekonomiska styrmedel och omsorg om konsumenternas behov som styr. Låt oss hålla oss till det.
MAUD OLOFSSON.
partiledare för Centerpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
