Jonas Sjöstedt: Lärarnas krav på friskolorna är inte nog.
Det är oacceptabelt att elever får sin utbildning förstörd för att skolor går i konkurs. Att Metta Fjelkner och Lärarnas Riksförbund ser problemet är bra, men deras förslag om mer kontroll är inte tillräckliga. För att få skolor man kan lita på behöver vi bli av med vinstintresset.
När eleverna på Karlstads idrottsgymnasium kom tillbaka till skolan efter jullovet fick de ett besked ingen ska behöva få. Skolans ägare hade försatt den i konkurs. Beskedet kom som en chock och elevernas framtid blev plötsligt väldigt osäker. För lärarna väntar arbetslöshet. Samtidigt har ägaren under de senaste åren plockat ut mångmiljonbelopp från sitt friskoleföretag.
Detta är ingenting som går att lösa bara genom mer kontroll och ändrande i ersättningssystem. Så länge vi tillåter skolföretag vars syfte är att maximera vinsten, så kommer de att ställa till med problem och försöka överlista systemet.
Hur orimligt det än låter med skolor som går i konkurs, så är det vad man kan vänta sig av att förvandla utbildning till en marknad. Det är ju precis så här marknader är tänkta att fungera. Företag kommer och går, vissa växer och andra konkurreras ut. Det fungerar för hamburgerrestauranger och skoaffärer, men för skolor passar det mycket dåligt.
Därför vill Vänsterpartiet införa en lag mot vinstintresset i skolan. Och när nya skolor öppnas för skattepengar ska det alltid göras noggranna bedömningar av behoven och tas demokratiska beslut. Så får vi skolor att lita på.
Jonas Sjöstedt.
Partiledare Vänsterpartiet.
