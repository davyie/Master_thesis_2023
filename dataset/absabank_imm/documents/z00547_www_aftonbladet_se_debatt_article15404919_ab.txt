Svenskt bistånd borde satsas på att lära fattiga att läsa.
Idag, den 8 september firas den internationella läskunnighetsdagen i hela världen. Det krävs inga djupa kunskaper i ekonomi och bistånd för att förstå hur viktigt det är för en fattig människa att kunna läsa och skriva. Ändå finns inte vuxnas läskunnighet med bland Sveriges prioriterade biståndsmål. Unesco kallar det för ”det glömda biståndsmålet”. När milleniemålen skrevs fanns läskunnighet inte ens med. Man koncentrerade sig på barnens skolgång. År 2015 var det tänkt att världens alla barn skulle gå i skolan.
Så blir det nu inte. Idag står 67 miljoner barn i världen helt utanför grundskolan. Kanske beror det delvis på att man glömde bort att utbilda föräldrarna. Om föräldrarna inte har råd eller motivation att skicka barnen till skolan, spelar det inte så stor roll om det finns en skola att gå till. Vill vi ge utbildning till alla barn, måste vi börja med föräldrarna. För att resurser ska avsättas till det, måste regeringen se till att vuxenutbildning betonas i biståndsmålen.
Ca 1000 miljoner människor lever i extrem fattigdom; 793 miljoner ungdomar och vuxna saknar färdigheter i läsning och skrivning. Det handlar i stort sett om samma människor. De som inte kan läsa och skriva är hänvisade till ett liv i fattigdom. Icke läskunniga föräldrar saknar pengar, motivation och kunskaper för att ge sina barn en bra skolgång. Fattigdom och utanförskap permanentas generation efter generation. Marginaliseringen växer, när kunskapssamhället tränger fram och gör det nödvändigt även för fattiga bönder att kunna läsa, skriva och räkna för att överleva och hävda sina rättigheter.
Enligt Sida är målet för det svenska utvecklingssamarbetet: ”att bidra till att skapa förutsättningar för fattiga människor att förbättra sina levnadsvillkor.” Svenskt bistånd har under senare år fokuserat på stöd till utveckling av näringslivet. Mindre pengar förmedlas via Sida, och mer avsätts till exempel till Swedfund. Men flera rapporter de senaste veckorna pekar på att fattiga människor i fattiga länder förblir lika fattiga även när ländernas BNP ökar. Angola och norra Ghana är två aktuella exempel, där vissa grupper lever i allt djupare fattigdom medan andra fått det bättre. Ekonomisk tillväxt mildrar inte nödvändigtvis fattigdomen för de mest utsatta.
Under de senaste 30 åren har jag arbetet i olika roller med många utbildningsprojekt för vuxna analfabeter. Överallt har jag sett tydliga och omedelbara resultat. I ett projekt i Togo och Benin har en av de viktigaste effekterna varit att by efter by har startat en byskola för sina barn. Föräldrarna snickrar ihop en hydda, köper en svart tavla, och skramlar lite pengar till en lärarlön. Ofta tar staten över skolan efter ett par år, och skickar dit en utbildad lärare.
En annan effekt är att människor själva förbättrar sin ekonomi. De lär sig att ta rätt betalt för sina varor, att inte luras av uppköpare som avsiktligt ”räknar fel” när jordbruksprodukter vägs. De kan mäta sina arealer, räkna ut hur mycket utsäde och gödningsmedel de behöver, och de kan öppna bankkonton och spara pengar. Hantverkare kan skriva kvitton och hålla reda på vem som fått kredit. Man tar kontroll över sitt liv och sin ekonomi. Självkänslan och självförtroendet stiger. Man vågar sig på nya projekt, man lyckas. Baskunskaper i hälsa och hygien gör familjen friskare, mindre pengar läggs på dyra mediciner.
Det tar ett tiotal år att utbilda ett barn, och ännu längre innan man ser samhällsekonomiska effekter av utbildningen. Att ge en vuxen analfabet grundkunskaper i läsning, skrivning och matte tar ett till två år. Det är svårt att hitta ett snabbare och mer kostnadseffektivt sätt att bidra till att skapa förutsättningar för fattiga människor att förbättra sina levnadsvillkor.
Sverige ska inom kort få en ny biståndspolitisk plattform, som blir vägledande för hur biståndsmedel fördelas i framtiden. Med vår folkbildningstradition borde Sverige ligga i framkant i att satsa på världens 793 miljoner vuxna analfabeter. Då måste vuxenutbildningen finnas med som ett uttalat biståndspolitiskt mål. Kommer den att göra det, Gunilla Carlsson?.
Hélène Boëthius.
FAKTA.
