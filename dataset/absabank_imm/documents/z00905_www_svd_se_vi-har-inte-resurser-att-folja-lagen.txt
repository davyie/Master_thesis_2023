Vi har inte resurser att följa lagen.
Vi kan inte ge bistånd, vård och behandling till barnfamiljer, trots att vi bedömer att de behöver det. Resursbristen kan inte effektiviseras bort, precis som att de strukturella, ekonomiska problemen inte kan socialarbetas bort. Kraven på samhällets mest utsatta är orimligt höga, skriver socialarbetarna Annelie Fajerson och Baharan Kazemi.
Alla barn har vissa grundläggande rättigheter som definieras i FN:s konvention om barns rättigheter. I vårt arbete på socialtjänst och inom andra verksamheter förväntas vi följa principen om barnets bästa. I praktiken innebär det att alla barn har rätt till social trygghet, mat, boende och kläder. De har rätt till fritid, lek och vila. Föräldrarna har gemensamt ansvar för barnets uppfostran och om föräldrarnas förmåga inte räcker till ska samhället se till att det finns stöd att få, inom sjukvård, utbildning och sociala frågor.
Det här är en argumenterande text med syfte att påverka. Åsikterna som uttrycks är skribentens egna.
I vårt arbete ser vi att det finns samhällsstrukturer som Socialtjänstens insatser inte kan förändra. Enligt Rädda Barnens rapport om barnfattigdom från 2010 lever en tiondel av Sveriges två miljoner barn i fattigdom. De mest utsatta är barn med utländsk bakgrund, barn i storstädernas förorter och barn som lever med ensamstående föräldrar. För dessa barn kan fattigdomen ha som konsekvens att de inte får sina grundläggande behov tillgodosedda, eller att de inte får en meningsfull fritid.
Vi ser att barn i Stockholms stad som har kontakt med Socialtjänsten inte i samma utsträckning som tidigare beviljas bistånd till en hälsosam fritid. Detta utan att lagen eller riktlinjerna har förändrats. Barn får inte i samma utsträckning som tidigare bistånd till cyklar, simkort eller terminsavgift till fotbollslag.
Samtidigt får inte arbetslösa föräldrar ledighet från Arbetsförmedlingens åtgärdsprogram eller kommunala jobbsökarverksamheter. De ska vara arbetssökande året om och har inte möjlighet att fokusera på barnen, resa bort eller ge stimulans som andra föräldrar. Föräldrar vars barn har placerats utanför hemmet får i en del fall inte bistånd till busskort, vilket kan vara en förutsättning för att de ska kunna träffa sina barn. Detta trots att vi vet att placerade barn i de flesta fall mår bra av att kontakten med de biologiska föräldrarna inte bryts.
I dag finns det i Stockholm en bostadsbrist som innebär trångboddhet och otrygghet för många barnfamiljer. Barn- och äldreminister Maria Larsson har gjort uttalanden om att inga barn ska vräkas, men när det ändå sker regelbundet har vi på Socialtjänsten inte annan hjälp att ge, än att familjehemsplacera barnen. Detta trots att det inte finns någon bristande omsorgsförmåga hos föräldrarna, bortsett från boendefrågan.
Bostadsbristen drabbar även myndigheterna, som har brist på jourlägenheter och möjlighet till kommunkontrakt. Blir de inte placerade utanför hemmet, kanske de får flytta många gånger på ett år, bo inneboende hos andra familjer, bo på hotell tillsammans med vuxna missbrukare eller i värsta fall, sova utomhus.
Skräddarsydda kurser i ämnen som intresserar och engagerar både kropp och själ.
I en artikel i Metro (2011-04-01) beskrivs att missbruket bland ungdomar har ökat, enligt siffror från Brottsförebyggande Rådet. I Stockholms län har det skett en fördubbling sedan 2007. Vi får direktiv om att minska antalet institutionsplaceringar.
Hade det resonerats likadant i sjukvården, hade det varit som att neka en hjärtsjuk patient vård, men erbjuda en kontaktperson och regelbundna provtagningar. Det är inte tillräckligt, och åter ställs orimligt höga krav på samhällets mest utsatta.
När det gäller papperslösa flyktingbarns rättigheter finns det fortfarande inga klara riktlinjer gällande deras rättigheter. På vissa håll nekas de alla former av sociala insatser. Andra bistår, men det sker godtyckligt. Vissa prioriterar Utlänningslagen, andra väljer principen om Barnets bästa.
Ska vi gå efter vistelsebegreppet och ge bistånd till barnfamiljer som bor i kommunen, men saknar uppehållstillstånd? Eller ska vi lämna dem och deras barn att bli en egen kategori av rättslösa samhällsinvånare, utan mänskliga rättigheter?.
Grunden för socialt arbete är solidaritet och ambitionen att hjälpa medmänniskor till självständighet. I dag ser vi att vi inte har möjlighet att inom ramen för vår profession leva upp till socialtjänstlagens portalparagraf. Vi kan inte ge bistånd, vård och behandling till barnfamiljer, trots att vi bedömer att de behöver vården. Det finns inte resurser inom organisationen. I stället skjuter enheter ansvaret på varandra, vilket innebär att klienter bollas runt utan att få hjälp.
Resursbristen kan inte effektiviseras bort, precis som att de strukturella, ekonomiska problemen inte kan socialarbetas bort. Vi vill se en förändring, för vi tror på att det sociala arbetet kan vara annorlunda.
Vi vill se trygga och stabila boenden till alla barn. Vi vill se att alla barn har rätt till fritid och lek. Vi vill att alla barn ska ha tillgång till sina föräldrar. Vi vill kunna erbjuda de insatser som vi, med vår kunskap och erfarenhet, bedömer vara lämpliga för de familjer som vi dagligen arbetar med. För att det ska bli möjligt vill vi se att riktade resurser avsätts till insatser för barn som lever i fattigdom, barn som lever i eller med missbruk eller psykisk sjukdom samt barn som riskerar att hamna i kriminalitet.
Om vi inte satsar på barnen idag, kommer konsekvenserna märkas i kostnader och mänskligt lidande i många år framåt. Tidiga insatser kan förändra människors liv och i sin tur förändra det samhälle vi lever i.
• Vi försvarar ett mänskligt samhälle!.
• Vi försvarar det sociala arbetet och våra professionella bedömningar!.
• Politiken måste ta sitt ansvar. Vi kräver mer resurser så att vi kan följa socialtjänstlagen!.
ANNELIE FAJERSON.
BAHARAN KAZEMI.
socialarbetare aktiva i det tvärfackliga nätverket "Nu bryter vi tystnaden".
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
