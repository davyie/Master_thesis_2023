”Dags att införa en integritetsminister”.
Luckan i regeringen efter Cecilia Malmström kan fyllas genom att det tillsätts en ny Europaminister, eller så kan alliansen uppgradera det internetpolitiska arbetet genom att skapa en ny integritets- och öppenhetsminister. Uppgifter att lägga i en sådan ministerportfölj saknas inte. Allianspartiernas internetpolitiska idéarbete måste omsättas i konkreta regeringsförslag. Den svenska offentlighetsprincipen måste utvecklas för att bättre ta vara på datoriseringens möjligheter. Den internationella upphovsrätten måste reformeras så att ett fritt, öppet och kreativt internet kan bevaras. Det här är frågor som spänner över flera departement, men som bör hållas samman.
Under de senaste åren har det politiska etablissemanget under plågsamma former uppmärksammats på den växande opinionen för ett fritt och öppet internet. Det började som en protest mot det så kallade Bodströmsamhället - ett övervakningssamhälle som nedprioriterade skyddet för den enskilde i jakten på terrorister och organiserade brottsnätverk. Rörelsen avfärdades länge som en politisk modetrend och budskapet som alltför elitistiskt och abstrakt för att på allvar engagera en större grupp medborgare.
Först det senaste året har partierna insett att ett fritt nät där människor kan kommunicera privat faktiskt är av betydelse för människors livskvalité. En ögonöppnare var den tyska undersökning som visade att mer än hälften av alla tyskar undviker känsliga telefonsamtal nu när de vet att samtalsinformationen lagras enligt datalagringsdirektivets krav.
I dag har de politiska partierna insett internetpolitikens allvar - både som demokratiskt verktyg och som plattform för den ekonomiska tillväxten. I den fas vi befinner oss nu, som präglas mindre av konflikt och mer av politikutveckling, vore en minister med ansvar för integritet och öppenhet på nätet av stort värde för alliansen. En integritets- och öppenhetsminister blir både en motor i det internetpolitiska utvecklingsarbetet och en naturlig advokat för enskildes rättighetsskydd i det övriga regeringsarbetet.
Genom att skrota Europaministerposten och tillsätta en integritets- och öppenhetsminister kan alliansen på allvar ta initiativet på det växande internetpolitiska området.
FAKTA.
Karl Sigfrid, riksdagsledamot (M).
