M tar hatpropaganda in i Sveriges riksdag.
Under sina åtta år vid makten var den borgerliga regeringen en tydlig röst för en tvåstatslösning i Mellanöstern och respekt för folkrätten. Carl Bildt slog som utrikesminister fast att ”bosättningspolitiken är illegal” och under det svenska ordförandeskapet i EU 2009 drev den borgerliga regeringen på för tydligare ställningstaganden om Israels ockupation av Västbanken, Gaza-remsan och Östra Jerusalem.
Som Vänsterpartiets utrikespolitiska talesperson under dessa år krävde jag ofta att Bildt och övriga regeringen skulle ta ytterligare steg och vara ännu tydligare. Men faktum är att det rådde en bred enighet om folkrätten, stödet till tvåstatslösning och kritik mot bosättarpolitiken.
Ett och ett halvt år efter att Bildt lämnat Utrikesdepartementet är det helt andra budskap som kommer från den svenska borgerligheten.
KD har valt en partiledare som leende poserat framför israeliska militärfordon. EU-parlamentarikern Lars Adaktusson besöker illegala bosättningar på ockuperad mark. I riksdagen har ledamöter från M, KD och SD tillsammans tagit mot företrädare för den mest aggressiva delen av bosättarrörelsen.
I dag går man ett steg längre, när moderaten Hanif Bali bjudit in bosättaren Itamar Marcus från Palestinian Media Watch att tala på ett öppet möte i riksdagens lokaler om palestinsk hatpropaganda.
Hatpropaganda mot staten Israel och judar, inte sällan med antisemitiska inslag, är ett verkligt problem i Palestina och stora delar av Mellanöstern. Det saknas inte heller seriösa aktörer både i Israel och Palestina som uppmärksammar och motarbetar hatpropagandan.
Men den organisation Hanif Bali bjudit in är ett sidoprojekt till centralorganisationen Central Fund of Israel, vars huvuduppdrag är att samla in pengar till olagliga israeliska bosättningar på Västbanken.
Marcus och Central Fund of Israel stödjer dessutom de mest hatiska och rasistiska bosättningarna. Där ledare försvarar och propagerar för våld mot araber.
Bland annat har man gett ekonomiskt stöd till bosättarledaren Yitzhak Shapira, som försvarat mord på palestinska spädbarn enligt den israeliska tidningen Haaretz.
De har också finansierat organisationer som i sin tur bedrivit rena hatkampanjer mot människorättsorganisationer som BTselem och Breaking the Silence och deras ledare.
I sin ”granskning” av palestinsk media blandar Marcus legitim kritik av palestinska ledares uttalanden till stöd för våld med generella nedsättande omdömen om palestinier och araber med ett hatiskt språkbruk. För detta har Marcus också dömts ut i Israel. Times of Israel skrev 2013 att ”de flesta israeliska och palestinska medieanalytiker menar att de exempel som Marcus citerar är antingen feltolkade eller isolerade incidenter”.
Samma år avvisade en domare i Tel Aviv vittnesmål från Marcus som felaktiga och tagna ur sitt sammanhang.
Men det största problemet är att den organisation som Moderaterna nu ger utrymme och legitimitet att tala i riksdagen är nära allierad med den israeliska bosättarrörelsen.
Detta sker i ett läge då bosättningarna snabbt byggts ut och allt fler palestinier fördrivs från sina hem. Just nu pågår en rekordstor rivningsvåg. Sen årsskiftet har 323 palestinska hem rivits och gjort 440 palestinier hemlösa. Hälften är barn.
Enligt Internationella Röda Korset, EU med flera sker detta i strid med krigets lagar. Åtskilliga av de byggnader som Israel nu förstör har dessutom finansierats med bistånd från EU.
Flera av de borgerliga partierna har snabbt lagt om sin politik efter att de förlorat valet 2014.
Vi har sett dramatiska förskjutningar när det kommer till bland annat flykting- och säkerhetspolitiken.
Är man nu också på väg att överge försvaret av folkrätten och en tvåstatslösning i Mellanöstern?.
Är man på väg att alliera sig med de mest extrema delarna av bosättarrörelsen?.
Det är dags för Anna Kinberg Batra och Moderaternas utrikespolitiska talesperson Karin Enström att ge besked!.
Hans Linde.
Riksdagsledamot (V).
utrikespolitisk talesperson.
