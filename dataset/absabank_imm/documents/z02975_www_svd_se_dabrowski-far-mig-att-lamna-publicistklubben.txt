Dabrowski får mig att
lämna publicistklubben.
Nu har jag bestämt mig; jag avslutar mitt medlemskap i Publicistklubben. Beslutet har vuxit fram gradvis i takt med att jag har blivit allt mer missnöjd med hur PK hanterar sitt uppdrag, det vill säga "att slå vakt om tryck- och yttrandefriheten och att främja debatt". Det skriver Martin Halldin, redaktör på tidningen ETC.
Du hjälper inte det fria ordet genom att bjuda in personer som skrämmer andra till tystnad.Martin Halldin.
Det här är en argumenterande text med syfte att påverka. Åsikterna som uttrycks är skribentens egna.
Sedan jag blev medlem för några år sedan upplever jag att Publicistklubben (PK) gradvis har flyttat gränserna för det så kallade offentliga samtalet i de debatter de arrangerar. När de bjöd in provokatören Lars Vilks, som frotterar sig med den antimuslimska organisationen Sion och Ingrid Carlqvist, redaktör för den påtagligt islamofoba och främlingsfientliga tidskriften Dispatch International, blev jag riktigt bekymrad. När PK senare lät Mats Dagerlind, redaktör för den explicit rasistiska SD-stödda sajten Avpixlat stå i en panel och diskutera näthat blev jag rasande. Men jag behöll mitt medlemskap trots det.
Droppen kom i söndags, när PK-ordföranden Stina Dabrowski deltog i en debatt med politikern Ali Esbati i tv-programmet Agenda. Där pratar Dabrowski om "en konsesus-elit som misstänkliggör personer som vågar ha kritiska åsikter" om feminism och invandring. Enligt Dabrowski blir man "anklagad för att vara rasist" när man har åsikter i dessa frågor. Hon säger också att vi ska "njuta av yttrandefriheten och diskutera alla frågor" och gärna ha "en mustig debatt".
Det här är anmärkningsvärda påståenden, och jag kan inte bestämma mig för om Dabrowski är okunnig eller oförskämd när hon påstår att "ingen tar debatten" – för den tas hela tiden i alla möjliga fora och former. Mest högljudda är ofta de som vill "kritisera" invandring och feminism, och att påstå att de inte får höras är i bästa fall ett ignorant påstående. Hon borde veta bättre.
På tal om detta skrev debattören och aktivisten Kawa Zolfagary på Twitter i samband med debatten i Agenda: "Sen jag satte foten i detta land har ni diskuterat om jag är värd att få leva eller inte. Samtidigt har ni sagt att man inte får diskutera." Har Dabrowski missat alla vittnesmål av det här slaget?.
Vidare går det faktiskt alldeles utmärkt att diskutera invandring utan att bli kallad rasist – såvida du inte uttrycker rasistiska åsikter förstås. Men Dabrowski använder sig av extremhögerns argument när hon påstår att en "elit" försöker strypa debatten genom att misstänkliggöra sina motståndare. Och PK, som hon är ordförande för, bidrar till att ytterligare sänka ribban för samtalet när de bjuder in personer som gör att utgångspunkten backar flera steg. Vi får inte heller glömma att sajter som Avpixlat själva är ett nav för det näthat som i sig bidrar till att viktiga frågor om integration och jämställdhet inte kan diskuteras konstruktivt. Du hjälper inte det fria ordet genom att bjuda in personer som skrämmer andra till tystnad.
Skräddarsydda kurser i ämnen som intresserar och engagerar både kropp och själ.
Som journalisten Mattias Hagberg skriver på sin blogg så är Dabrowskis uttalanden – aningslösa eller ej – "ett tragiskt exempel på hur högerradikala föreställningar långsamt normaliseras och tar sig in i den 'normala' debatten." Jag delar den uppfattningen. Dagerlind, Carlqvist och Vilks behöver inte ytterligare en plattform för att sprida sitt hat. Och de behöver inte uppmuntras och försvaras av mediemakthavare i PK.
Jag och Stina Dabrowski har uppenbarligen helt olika uppfattning om hur debattklimatet ser ut. Och det står givetvis PK fritt att bjuda in vilka gäster de vill till sina debatter, samt att använda hur tokiga argument som helst för att motivera det.
På samma sätt står det mig fritt att lämna en organisation som jag tycker missbrukar sin ställning och som jag inte längre har förtroende för.
MARTIN HALLDIN.
redaktör på tidningen ETC.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
