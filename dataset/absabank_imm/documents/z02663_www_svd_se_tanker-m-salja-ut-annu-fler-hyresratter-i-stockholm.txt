Tänker M sälja ut ännu fler hyresrätter?.
Det är dags för den borgerliga oppositionen i Stockholm att svara på frågan: hur många hyresrätter kommer att ombildas efter valet? För Socialdemokraternas del är svaret inga, skriver finansborgarråd Karin Wanngård (S).
Stockholm behöver fler hyresrätter. Det håller många stockholmare med om, oavsett var på den politiska skalan de placerar sig. Alla har någon i sin närhet som påverkas av bostadsbristen. Det kan vara unga som ska flytta hemifrån, företag som har svårt att rekrytera och växande familjer som inte hittar rätt bostad. Vi ser nu att byggandet äntligen kommit igång. Det är bra, men vi vet att det krävs ett högt byggande under många år för att bygga bort bristen på bostäder.
Det här är en argumenterande text med syfte att påverka. Åsikterna som uttrycks är skribentens egna.
Men låt oss vara ärliga. Bostadsbristen är inte ett generellt problem. För den som har pengar kommer det att lösa sig. Men för dem som inte har det är det ett stort problem. För många är inte bostadsrätten ett alternativ. För att köpa en trea i stadsdelen Blackeberg krävs idag över en halv miljon kronor enbart i kontantinsats. En summa som för många, trots heltidsanställning, är svårt att spara ihop till.
Det är tydligt att hyresrätten behövs och att det stora problemet och bristen på bostäder handlar om att det inte finns tillräckligt med hyresrätter i Stockholm. Då kommer vi till hur de politiska partierna ställer sig i frågan. Låt oss undersöka vad som hände under det förra Moderatstyret i Stockholm.
Under åren 2006 till 2014 skedde en historisk utförsäljning av hyreslägenheter. Under denna period minskade allmännyttans bestånd med omkring 30 000 hyresrätter, det är nästan 4 000 lägenheter per år. Merparten av dessa lägenheter, 25 000, såldes genom ombildningar från hyresrätt till bostadsrätt. I synnerhet skedde dessa ombildningar i Stockholms innerstad och i närförort. Många av de lägenheter som såldes hade lägre hyror. Hyresrätter som nu saknas på bostadsmarknaden.
Vi kan idag konstatera att de omfattande utförsäljningarna har bidragit till en ökad segregation i Stockholm, då det försvårat möjligheterna att få tag på en bostad i stadens centrala delar för dem som saknar stora ekonomiska resurser. Detta skedde inte ur tomma intet, det var en medveten politisk prioritering att sälja ut stockholmarnas gemensamma tillgångar och minska antalet hyresrätter. Detta under en av de perioder som antalet invånare ökat som snabbast i staden. Utöver utförsäljningar var nyproduktionen av lägenheter under Moderaternas styre låg och de nådde aldrig upp till målen för nyproduktionen.
Vi vet att Stockholm behöver fler bostäder, inte minst hyresrätter. Det mål vi satte upp för bostadsbyggandet när jag tillträdde 2014 var att det skulle byggas 40 000 bostäder till år 2020, varav minst hälften ska vara hyresrätter. Vi kommer nå det målet.
2018 ser ut att bli ett rekordår för hyresrätten. Enligt aktuella prognoser kommer över 4 000 hyresrätter påbörjas, varav en stor andel i allmännyttan. Så många nya hyresrätter har inte byggts i Stockholm på över tio år. Det är tydligt att politik gör skillnad, men vi måste också blicka framåt. Byggandet måste fortsatt hållas på en hög nivå. Därför inför vi ett nytt mål om att 80 000 lägenheter ska byggas till år 2025. Minst hälften ska vara hyresrätter.
Allmännyttan ska stå för hälften av de nya hyresrätterna vilket innebär en höjd ambitionsnivå för bostadsbolagen. Det är också viktigt att stadens bostadsbolag arbetar för att hålla nere produktionskostnaderna som därmed ger lägre hyror. Stockholmshusen är ett exempel på hur vi arbetar för att få ner hyran. Ett annat exempel är att vi använder stadens markpolitik för att pressa hyrorna i nyproduktion. Den aktör som kan skapa ett bra boende till en lägre kostnad är den som får bygga.
Nu är det valår och det är dags att svara på frågan: hur mycket kommer att ombildas efter valet? Jag vet att mitt svar är att inga hyresrätter kommer att ombildas. Men borgerligheten är stockholmarna svaret skyldigt. Kommer Moderaterna än en gång sälja ut stockholmarnas egendom och minska antalet hyresrätter? Jag skulle vilja ha svar på dessa frågor av moderaterna. Det anser jag att ni är skyldiga att göra innan valet.
Karin Wanngård (S)Stockholms finansborgarråd.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
