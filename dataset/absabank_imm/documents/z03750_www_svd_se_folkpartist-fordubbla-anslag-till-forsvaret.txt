Folkpartist: Fördubbla anslag till försvaret.
Vad krävs för att försvara Sveriges självständighet i ett allt sämre säkerhetsläge kring Östersjön? Folkpartiet anslår 18 miljarder fram till 2020 och det är en bra målsättning för den närmaste tiden, men på sikt måste vi upp högre än så, skriver Mathias Sundin (FP).
Det är alltid lättare att skära ner budgetar än att öka dem, men att vi så nyligen låg mycket högre visar att det är helt klart möjligt.
Det här är en argumenterande text med syfte att påverka. Åsikterna som uttrycks är skribentens egna.
Den första skärmytslingen om försvaret är avklarad i och med försvarsuppgörelsen mellan tre allianspartier och regeringen. Resultatet kan nog bäst beskrivas som ett fall framåt. Fallet består i att 10,2 miljarder kronor fram till 2020 inte är i närheten av det som behövs för att leverera den ambitionshöjning som sex partier i försvarsberedningen tidigare har beställt. Då krävs fyra miljarder kronor per år, enligt ÖB. Pengarna räcker inte ens för att täcka det underskott i försvarsmaktens ekonomi som redan finns. Det som ändå gör att det är ett fall framåt, är att trenden med ständiga budgetminskningar är bruten.
Vi bör nu höja blicken och sätta siktet på ett högre mål. Vad krävs för att försvara Sveriges självständighet i ett allt sämre säkerhetsläge kring Östersjön? Folkpartiet anslår 18 miljarder fram till 2020, vilket når nivån fyra miljarder per år och det är en bra målsättning för den närmaste tiden, men på sikt måste vi upp högre än så.
Jag har lämnat in ett förslag till Folkpartiets landsmöte i november att partiet bör verka för att försvarsanslagen ökar till motsvarande minst två procent av bruttonationalprodukten, BNP. Idag utgör de cirka 1,1 procent. Att nästan dubblera försvarsanslagen låter kanske dramatiskt, men vi ska då komma ihåg att så sent som år 2000 låg de just där, på två procent. I början på 1980-talet låg de faktiskt på över tre procent. Att ta sig tillbaka till två procent blir inte enkelt, det är alltid lättare att skära ner budgetar än att öka dem, men att vi så nyligen låg mycket högre visar att det är helt klart möjligt. Och inte bara möjligt – det är nödvändigt.
Naturligtvis krävs mer än pengar för att fixa försvarets problem, som ett Nato-medlemskap, men utan rejäla ökningar av resurserna kommer vi inte klara av att säkra vårt territorium. Det såg vi i höstas under ubåtsjakten. Marinen bedrev en intensiv jakt, men bristen på utrustning blev uppenbar.
Vi ska emellertid inte bara fokusera på att en viss BNP-siffra ska gå till försvaret, utan också hur stor vår BNP är. Oavsett hur stor procentsats som går till försvaret, så bör det vara en så stor BNP som möjligt. Vi kan alltså inte bortse från säkerhetsläget när vi diskuterar ekonomin.
Skräddarsydda kurser i ämnen som intresserar och engagerar både kropp och själ.
Digitaliseringen sveper nu över världen och Sverige står på detta område relativt väl rustat. Flera av de nya företag som växer fram har sin bas eller ursprung i Sverige. Enhörningar, unicorns, kallas de internet-startups som nått minst en miljard dollar (drygt 8 miljarder kronor) i värdering. Sett till antal sådana företag de tio senaste åren är Sverige trea i världen. Per invånare är vi tvåa. Det är exceptionellt bra, men konkurrensen är stenhård. Vi behöver reformera den svenska ekonomin för att underlätta för dessa företag och andra på väg upp (och det är många) att växa. Den höga skatten på personaloptioner, en entreprenörsskatt, måste sänkas, bostadsmarknaden i Stockholm reformeras och Migrationsverkets krångliga system och långa tider för arbetskraftsinvandring förbättras.
Det är emellertid bara en liten del av det som sannolikt behöver reformeras. Vi borde ta oss en rejäl titt på att flytta över beskattningen från arbete till konsumtion, i en tid där maskiner och datorer kan göra allt mer jobb.
Sverige behöver rusta både sitt försvar och sin ekonomi för att stå stark i den osäkra Östersjöregionen och så snabbt som möjligt se till att två procent, av en stor BNP, går till försvaret.
Mathias Sundin (FP).
riksdagsledamot för Östergötland.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
