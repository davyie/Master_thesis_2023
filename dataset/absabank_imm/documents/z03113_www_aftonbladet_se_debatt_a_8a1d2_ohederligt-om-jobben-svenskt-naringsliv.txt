Ohederligt om jobben, Svenskt Näringsliv.
REPLIK. Patrik Karlsson och Niklas Beckman skriver på s debattsida att allmän visstid skulle leda till fler jobb och öka chansen för nyanlända att få en fast tjänst.
Det är en minst sagt ohederlig argumentation.
Att allmän visstidsanställning ökat på bekostnad av mer reglerade visstidsanställningar som vikariat och provanställningar är ett känt faktum och något vi från LO länge påpekat. Nu senast i vår rapport ”Anställningsformer och arbetstider”.
Men till skillnad från Svenskt Näringsliv tycker vi att införandet av allmän visstid har varit extremt dåligt både för de anställda och arbetsmarknaden i stort.
Det har inneburit en ökad otrygghet för LO-förbundens medlemmar där många har svårt att planera sina liv eftersom de hela tiden måste vara beredda på att hoppa in med kort varsel så att de kan få ihop pengar till mat och hyra. Det skapar också oro och stress för de fast anställda som tvingas ta ett större ansvar och hela tiden lära upp nya kollegor.
Att fler personer går från allmän visstid till en fast anställning har helt enkelt att göra med att den typen av otrygga anställningar numera är vanligare än vikariat eller provanställningar. Men det finns inget som säger att dessa personer skulle vara arbetslösa annars. De skulle däremot ha en tryggare anställning.
Vi vill ha ett samhälle där unga vuxna har möjlighet att känna trygghet då de kommer ut i arbetslivet, en arbetsmarknad som håller ihop inte ett samhälle som drar isär genom ökad otrygghet för vissa grupper. Om Svenskt Näringsliv är seriösa när det gäller att skapa nya jobb för nyanlända borde de i stället sätta sig ner vid förhandlingsbordet och diskutera riktiga åtgärder för att få nyanlända i jobb.
Lasse Thörn, enhetschef LOs avtalsenhetSofie Rehnström, jurist LOs avtalsenhet.
Häng med i debatten – följ  Debatt på Facebook.
