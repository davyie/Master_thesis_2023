Sämre universitet om
privatisering blir av.
Att omvandla Lunds universitet till en stiftelse skulle äventyra kvaliteten på undervisningen och forskningen. Förslaget skulle leda till toppstyrning och sämre ekonomiska villkor, skriver docent Vincent Hedberg.
I Lunds fall skulle övergången från en statlig till privat arbetsgivare leda till försämrade arbetsvillkor.Vincent Hedberg.
Det här är en argumenterande text med syfte att påverka. Åsikterna som uttrycks är skribentens egna.
För några veckor sedan publicerade QS World University Rankings sin årliga lista över kvaliteten hos världens universitet. Glädjande nog för oss som arbetar vid Lunds universitet har vi återigen kommit i topp bland de svenska universiteten, på plats 67 av 800 utvärderade universitet. Länder som USA och Storbritannien har de flesta toppuniversiteten men andra stora länder som Frankrike och Tyskland har enbart några enstaka universitet rankade högre än Lund. Italiens bästa universitet finns först på plats 188. Andra organisationer som använder andra variabler för sina bedömningar kommer till liknande resultat med Lund och Uppsala i topp i Sverige.
Varför är undersökningar om kvaliteten på undervisningen och forskningen på Lunds universitet viktiga? Anledningen är att regeringen kommit med ett förslag som på sikt skulle kunna försämra kvaliteten på universitetet. Detta förslag går ut på att Lunds universitet med flera skulle omorganiseras till att bli privata stiftelser. Den här typen av reform har tidigare provats när man 1994 omvandlade Chalmers och högskolan i Jönköping till stiftelser. Man använde då löntagarfonderna för att ge de här högskolorna stiftelsekapital. Huvudmotiveringen var att man skulle öka kvaliteten inom högskolan.
Nu är det 20 år senare och regeringen föreslår nya stiftelser. Vad har blivit bättre och vad har blivit sämre? Regeringen har gjort en utredning men den ger inte svar på frågan om kvaliteten i utbildningen och forskningen på stiftelsehögskolorna. Man får återigen gå till den internationella jämförelsen och där finns Chalmers nu på plats 202 vilket är långt efter, inte bara Lunds universitet utan också Uppsala och KTH (Jönköping är inte med bland de 800 rankade universiteten). Så om syftet med stiftelsereformen var att göra om Chalmers och Jönköping till svenska eller internationella toppuniversitet så har det tydligen misslyckats.
Utredningen pekar också på ett annat mycket oroande fenomen. Medan universitet som Lund tillämpar ett kollektivt beslutsfattande där anställda och studenter har stort inflytande på fakultetsnivå så är stiftelsehögskolorna toppstyrda. Detta är säkert också en anledning till varför universitetsledningar kan tycka att reformen är positiv eftersom makten samlas hos dem. Men på ett universitet är det kvaliteten på lärare, forskare och studenter som är det avgörande. Inte om rektorn har störst makt och högst lön i Sverige.
Förespråkare för stiftelser har hävdat att stiftelser ökar möjligheten till internationellt samarbete. Men Lund är redan Sveriges mest internationella universitet och samarbetar med 680 andra universitet i 50 länder. Själv forskar jag och mina kolleger i ett fysikexperiment på Cern med forskare från 177 universitet och laboratorier i 38 länder. Att gå från statligt till privat anställda skulle vara en nackdel, inte en fördel, för oss i vårt internationella arbete.
Skräddarsydda kurser i ämnen som intresserar och engagerar både kropp och själ.
Om de ekonomiska resurserna skulle öka drastiskt för de nya stiftelsehögskolorna skulle reformen kunna få ett positivt resultat. Men så är inte fallet. Inget stiftelsekapital skall denna gång betalas ut. Staten skall också i fortsättningen garantera inkomsterna, men bara under fem–sex år och enbart till 90 procent. Detta kan jämföras med ett privat toppuniversitet som till exempel Harvard som har ett eget kapital på 210 miljarder kronor och kräver sina studenter på en kvarts miljon om året i studieavgift. Då är det lätt att betala löner som attraherar toppforskare.
I Lunds fall skulle övergången från en statlig till privat arbetsgivare snarare leda till försämrade arbetsvillkor vilket i kombination med toppstyrning leder till att de bästa lärarna och forskarna kan söka sig till andra universitet.
Vårt grannland Finland har också provat på att införa högskolestiftelser. Utredningar av denna reform visar på ett liknande mönster: sämre kvalitet, mindre ekonomiska resurser, toppstyrning och försämrade arbetsvillkor.
När det gäller Lunds universitet finns det därför bara ett råd att ge till regeringen: Laga inte det som inte är sönder!.
VINCENT HEDBERG.
docent i partikelfysik, Lunds universitet, forskare vid Cern.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
