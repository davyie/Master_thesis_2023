SD: Låga inkomster bör inte beskattas.
Det är inte rimligt att ta ut skatt från dem som har så pass låga inkomster att de inte kan klara av sin egen försörjning. Därför föreslår vi att ingen ska betala inkomstskatt – över huvud taget – upp till en taxerad årsinkomst på 150  000 kronor, skriver Jimmie Åkesson (SD) och Oscar Sjöstedt (SD).
Vår modell är väl förankrad i forskningen.
Det här är en argumenterande text med syfte att påverka. Åsikterna som uttrycks är skribentens egna.
Det pågår en tämligen intensiv debatt om nivån på så kallade lägstalöner eller ingångslöner. "Vänsterargumentet" gör gällande att sänkta lägstalöner riskerar att leda till att individer fastnar i en låglönefälla samt att detta skulle medföra en generell press nedåt i löneutvecklingen även för övriga inkomsttagare. "Högerargumentet" går ut på att individer som står relativt långt ifrån arbetsmarknaden skulle hamna i sysselsättning – om än med lägre lön – vilket trots allt vore att föredra framför ett generellt utanförskap från arbetsmarknaden.
Det är vår uppfattning att de gamla blocken tenderar att överdriva bärkraften i sina egna argument medan man nonchalerar motpartens.
**Det är djupt **bekymmersamt att man – främst från allianshåll – har argumenterat för olika typer av skatteskalor och/eller lägstalöner utifrån ett särpräglat etniskt perspektiv, i stället för att se till samtliga grupper – oavsett födelseort – som står långt ifrån arbetsmarknaden.
Det är vidare bekymmersamt hur man, också från Alliansen, argumenterar för att lagstifta om lägstalöner, i stället för att respektera den svenska modellen och ge arbetsmarknadens parter rätt verktyg för att själva hitta en lösning.
Sverigedemokraterna presenterar nu en helt unik modell som dels respekterar den svenska modellen och dessutom är väl förankrad i forskningen.
I korthet går förslaget ut på följande: ingen ska betala inkomstskatt – över huvud taget – upp till en taxerad årsinkomst på 150 000 kronor. På inkomster utöver detta betalas gängse kommunalskatt och, i förekommande fall, även statlig skatt. En sådan skattereform medför minst tre konsekvenser:.
1. Det blir mer attraktivt att arbeta även till lägre inkomster (vare sig man har en relativt låg lön eller arbetar deltid) jämfört med exempelvis a-kassa eller försörjningsstöd (ökat arbetskraftsutbud).
2. Det blir billigare för företagen att anställa, eftersom löntagaren är intresserad av sin netto- snarare än bruttoinkomst (ökad arbetskraftsefterfrågan).
3. Det blir en kraftig förbättring av den lägsta inkomstdecilens levnadsstandard, enligt Riksdagens utredningstjänst motsvarande hela 14,6 procent (ökad konsumtion).
Samtliga dessa tre parametrar borgar var för sig och tillsammans för en påtagligt positiv sysselsättningseffekt.
En dylik skattereform medför givetvis ett omfattande finansieringsbehov. Sverigedemokraterna vill låta utreda en finansieringsmodell med fyra huvudsakliga parametrar:.
1. Att den befintliga jobbskattereduktionen reformeras till ett genuint avdrag.
2. Att en översyn görs av gällande momssatser.
3. Att ränteavdraget trappas av i försvarbar takt.
4. Att Arbetsförmedlingens ineffektiva satsningar slopas.
Givet att en dylik skattereform är mycket omfattande föreslår vi att en parlamentarisk kommitté med adjungerade experter tillsätts för att utreda formerna i detalj. Kommittédirektiven bör vara minst följande:.
1. att analysera de sysselsättningspolitiska effekterna.
2. Att involvera arbetsmarknadens parter samt vara lyhörd inför dessa.
3. Att i detalj utreda de fördelningspolitiska effekterna på decilnivå.
4. Att föreslå eventuella kompensationer för grupper med svagare köpkraft som kan antas bli lidande; exempelvis studenter, garantipensionärer eller ensamstående småbarnsföräldrar.
**Det är sedan länge **Sverigedemokraternas inställning att pension är uppskjuten lön och att dessa två ska beskattas likvärdigt.
Utöver den renodlade nationalekonomiska ansatsen finns givetvis ett rättviseperspektiv involverat: På vilket sätt är det rimligt att det offentliga tar ut skatt från en individ eller hushåll som har så pass låg inkomst att man inte kan klara av sin egen försörjning? Att ta ut skatt från ett låginkomsthushåll för att sedan portionera ut samma pengar i form av bidrag till samma hushåll medför inte bara en administrativ kostnad, det innebär faktiskt också en viss kränkning av den individ eller familj som inget hellre vill än att göra rätt för sig, men som för stunden har låga inkomster.
Vi är öppna för att diskutera dessa och andra angelägna frågor med samtliga övriga riksdagspartier.
Jimmie Åkesson (SD).
partiledare.
Oscar Sjöstedt (SD).
ekonomisk-politisk talesperson.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
