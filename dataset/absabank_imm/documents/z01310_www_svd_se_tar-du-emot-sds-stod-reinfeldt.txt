Tar du emot SD:s stöd, Reinfeldt?.
En fullt möjlig valutgång är att de rödgröna blir störst, men att alliansen kan ha kvar makten med hjälp av SD. Därför bör Fredrik Reinfeldt svara på frågan om han kan garantera att han inte kommer att fortsätta styra med SD:s stöd, skriver författarna Anna-Lena Lodenius och Mats Wingborg.
Att Sverigedemokraterna blir vågmästare är en valutgång som ingen önskar, vare sig höger- eller vänsterblocket. Men det är inte så enkelt som att det största blocket automatiskt kan bilda regering om detta händer. En fullt möjlig utgång är att det rödgröna blocket blir störst, men att alliansen ändå sitter kvar vid makten på grund av stöd från SD.
Det här är en argumenterande text med syfte att påverka. Åsikterna som uttrycks är skribentens egna.
Mona Sahlin har uttryckt att hon i ett sådant läge skulle söka stöd hos Centern och Folkpartiet, men inget talar för att dessa mittenpartier skulle vara beredda att lämna alliansen. Vi har inte heller fått några som helst besked från Fredrik Reinfeldt om hur han skulle agera i en sådan situation.
Det råder ingen tvekan om att SD föredrar alliansen framför de rödgröna. Jimmie Åkesson har själv i ett pressmeddelande för två år sedan deklarerat att han "aldrig" kan medverka till att en "svenskfientlig person som Mona Sahlin blir vald till landets statsminister".
SD:s agerande i kommuner där partiet har haft en vågmästarställning visar också att man i princip alltid stött de borgerliga partierna i avgörande blockskiljande omröstningar. Inom SD finns överhuvudtaget ett särskilt agg mot Socialdemokratin. SD har gett ut två publikationer med hård kritik av Socialdemokratin, men inga skrifter som på motsvarande sätt kritiserat exempelvis Moderaterna, trots att vi under den senaste perioden haft en moderatledd regering.
Från SD:s ledning hävdar man visserligen att partiet inte har intagit någon definitiv position i vänster-höger-konflikten. Men 13 av 25 av SD:s riksdagskandidater tidigare varit moderaterenligt en granskning i SvD. Sex av dessa har till och med varit aktiva moderater, däribland partiordförande Jimmie Åkesson och partiideologen Richard Jomshof.
En som tydligt uttryckt vad det handlar om är Stefan Olsson, SD:s starke person i Landskrona, den kommun där partiet fick flest röster i förra valet. På sin hemsida har han skrivit att om SD blir vågmästare skulle det "gynna alliansen". Inte för att alliansen sympatiserar med SD, utan på grund av SD:s "avsky för Socialdemokraterna".
Det finns därför starka skäl att rikta frågan till Fredrik Reinfeldt: Om de röd-gröna blir störst, men med SD som vågmästare, kan du garantera att du då inte kommer att fortsätta att styra med stöd av SD?.
ANNA-LENA LODENIUS.
MATS WINGBORG.
artikelförfattarna har skrivit boken Slaget om svenskheten – att ta debatten med Sverigedemokraterna (Premiss 2009) och en rapport som publiceras denna vecka som jämför hur arbetarrörelsen hanterar högerpopulistiska partier i de skandinaviska länderna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
