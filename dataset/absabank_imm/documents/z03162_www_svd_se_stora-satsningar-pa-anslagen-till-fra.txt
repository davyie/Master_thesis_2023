Stora satsningar på anslagen till FRA.
Detta visar tydligt hur alliansen med statens pengar prioriterar utbyggnad av en spionorganisation.Gustav Nipe.
Det här är en argumenterande text med syfte att påverka. Åsikterna som uttrycks är skribentens egna.
Mellan 2010 och 2014 är FRA den myndighet som får den absolut största procentuella anslagsökningen. FRA:s budget ökar under perioden med 20 procent. Detta kan jämföras med att Försvarsmakten fick en ökning på nästan 2 procent. Anslaget till polisorganisationen fick en ökning med 5 procent.
Siffror ljuger aldrig. Detta visar tydligt hur alliansen med statens pengar prioriterar utbyggnad av en spionorganisation. Historiskt sett saknas det motstycke till att en myndighet får en så stor ökning i sitt anslag. Det är riktigt märkligt att regeringen inte heller gör någon tydlig avsiktsförklaring med sin historiska satsning. Om en regering väljer att göra en så stor satsning borde de proklamera högt och vara stolta. I stället tiger regeringen och hoppas att debatten lägger sig.
Vi förväntas öppna plånboken för en massövervakning som ingen vill ha. Ingen kan eller bryr sig om att förklara behovet av en kraftig utbyggnad av spionorganisationen.
Det har snart gått sex år sedan FRA-lagen röstades igenom. Regeringen och FRA har haft gott om tid att presentera hållbara argument varför miljarder kronor ska läggas på att övervaka människors digitala kommunikation. De enda diffusa argumentet som presenteras är att vi ska skyddas mot terrorism.
Än så länge har Sverige inga hemliga domstolar som dömer i terroristmål, och vi slänger heller inte ut misstänkta terrorister ur flygplan över havet. Ifall FRA skulle ha hittat bevis för förberedelse för terrorism, då skulle de misstänkta blivit arresterade och åtalade. Dessutom skulle det ligga i FRA:s egenintresse att lyfta en sådan framgång. Men ingen terroristrättegång byggd på FRA-material har nått en svensk domstol.
Skräddarsydda kurser i ämnen som intresserar och engagerar både kropp och själ.
Med denna enorma satsning av skattebetalarnas pengar är det rimligt att kräva resultat. Vad är det vi betalar för egentligen? I dag stoppar vi pengarna i en svart låda. Det går inte att granska FRA:s verksamhet. Det enda vi känner till om deras verksamhet är det som har framkommit via Edward Snowdens läckta dokument från amerikanska NSA. Där framgår det att FRA:s huvudsyfte verkar vara att förse Storbritannien och USA med underrättelseinformation.
I stället för att lägga enorma summor på en hemlig spionorganisation skulle Sverige kunna anställa omkring 1000 nya lärare. Antagligen skulle det skapa betydligt mer säkerhet och trygghet än vad Storebror någonsin kan göra.
Vi unga pirater menar att denna totala avsaknad av transparens hos myndigheter är en farlig utveckling. Vi kräver att medborgarna ska få ta del av resultatet som FRA fiskar upp. Om vi inte får ta del av något resultat så förutsätter vi att myndigheten inte göra något mer vettigt än att spionera på den egna befolkningen, åt utländska intressen, och därmed bör myndigheten avskaffas.
GUSTAV NIPE.
förbundsordförande Ung Pirat.
Övervakning.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
