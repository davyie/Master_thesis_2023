Jag ser religiöst förtryck igen – i svenska skolan.
Jag började inte skolan i Sverige, utan i Iran. Jag fick lära mig att läsa, skriva och räkna men det demokratiska kunskapsuppdraget, som många svenskar tar för givet att skolan ska stå för, fanns inte alls där.
Jag minns den dagen då min förskola könssegregerades. Det var omöjligt att missa. För till vår förvåning började byggnadsarbetarna en dag bygga en mur, rakt igenom vår förskola. Pojkarna på ena sidan och flickorna på den andra.
Jag minns regimens ständiga jakt efter avvikelser i skolan: beteende, kläder och annat som inte tolererades av statsmakten. Jag minns indoktrineringen av könsroller och den religiösa propagandan. Det här religiösa och politiska förtrycket var anledningen till att vi valde att lämna Iran.
I Sverige fick jag gå i en skola där jag fick möjligheten att integreras. Förutom att lära mig mitt nya språk fick jag lära mig om de värderingar och normer som präglar vårt samhälle. Hur man hälsar, vad man säger när telefonen ringer och hur man står i kö. De oskrivna regler som bara en lärare med ett fantastiskt tålamod och gott om tid för mig och de andra nyanlända barnen kunde lära ut.
Jag fick träffa barn från olika samhällsklasser, med olika föräldrar och bakgrunder. I klassrummet fanns också en handfull barn som precis som jag var nyanlända.
För mig var det helt avgörande att jag hade möjlighet att gå i en skola där jag fick möta barn från olika samhällsklasser, från studievana hem och hem där det knappt fanns böcker. Därför smärtar det mig att se att så få av de barn som i dag kommer till Sverige får de möjligheter som jag fick. Skolsegregationen har förvandlat den svenska skolan till det sämre.
Vi har fått skolor som marknadsför sig genom att erbjuda en religiös uppfostran och tävlan i vem som bäst kan recitera religiösa skrifter. Själva affärsidén, oavsett trosinriktning, är ökad segregation.
Vissa lovar föräldrar sådant som att flickor och pojkar inte ska undervisas tillsammans och det finns rapporter om att vissa skolor av strategiska skäl inte anmäler till socialtjänsten när det finns risk att barn far illa hemma. Andra skolor har systematiskt satt högre betyg på pojkar än flickor.
Det religiösa förtryck som jag flytt från har letat sig in i det svenska skolsystemet.
Förutom att i princip vem som helst kan starta skolor finns det också obegränsade möjligheter att ta ut vinst ur verksamheten. I praktiken innebär det inte bara att skattepengar går till vinst, utan att vi inte kan garantera att våra skattepengar indirekt finansierar helt andra verksamheter, vars syften och mål kan ifrågasättas.
Jag är väldigt övertygad om att vi måste tänka om. Vi måste ha ordning och reda i skolan. Vem som helst ska inte få driva skola. Lämplighetsprövning av personer som har stort inflytande över skolan borde vara en självklarhet i vårt land, därför har jag glad att förslag är på gång.
Det är ett första steg för att få bort oseriösa och ibland rent av kriminella aktörer från svensk skola.
Men vi kan inte acceptera en ordning där skolor tvingar på barn religiösa dogmer. Där skolor motarbetar decennier av kamp för att Sverige ska vara ett av världens mest jämställda länder.
Tyvärr finns i dag inte stöd i Sveriges riksdag för att för att stoppa religiösa friskolor i Sverige.
Till alla partier som värnar ett öppet, demokratiskt och jämlikt samhälle vill jag säga: tänk om. Tänk efter vilka konsekvenser detta får för barn och för sammanhållningen i Sverige.
Men med mina erfarenheter vill jag också be alla föräldrar att tänka igenom om ni verkligen ska sätt era barn på en religiös friskola. Lyssna inte på dem som marknadsför sin skola med segregation.
Religiöst förtryck är vardag i andra länder. Men det borde inte ha någon plats i svensk skola. Vi ska inte bygga några murar genom svensk skola.
Ardalan Shekarabi.
REN.
N.
Häng med i debatten och kommentera artikeln – gilla  Debatt på Facebook.
