Reform skapar alternativ i kollektivtrafiken.
Kollektivtrafiken har under alltför lång tid organiserats utifrån ett snävt produktionstänkande värdigt en planekonomi. Detta tänk måste brytas för att den på allvar ska bli ett attraktivt alternativ för fler människor. Vid årsskiftet träder en ny lag i kraft som kommer att förenkla arbetspendlandet, skriver infrastrukturminister Catharina Elmsäter-Svärd (M) som i dag diskuterar reformen i riksdagens trafikutskott.
From 1 januari 2012 kan det bli det lättare att arbetspendla. Den begränsning som tidigare har hindrat kommersiella bussföretag att bedriva lokal och regional kollektivtrafik inom länsgränserna försvinner. När den nya lagen träder i kraft öppnar den upp för både regionala kollektivtrafikmyndigheter och entreprenörer att etablera trafik fritt inom länsgränserna utan några hinder. Vi gör det enklare både för resenärerna och för den som vill erbjuda resetjänster.
Det här är en argumenterande text med syfte att påverka. Åsikterna som uttrycks är skribentens egna.
Regeringens ambition är enkel: Den nya lagen ska spegla synsättet att kollektivtrafik som är efterfrågad av resenärerna är viktig oavsett vem som tillhandahåller den. Kollektivtrafik är ingen tjänst som bör ransoneras.
De samhällsförändringar som Sverige går igenom medför bland annat att kollektivtrafik etableras, utförs och används på nya sätt. Dagens lagstiftning är inte längre anpassad till vår verklighet. Den tillkom i en tid då människors vardagsresande var mer lokalt och då ansvaret för att ombesörja att människor kom till jobbet i tid var en sak uteslutande för offentliga organ. Med tiden har vardagsresandet förändrats och blivit mer gränsöverskridande. Samtidigt har marknaderna för långväga buss- och järnvägstrafik öppnats upp för konkurrens med nyetablering som följd. Den nya lagen tillkommer nu för att anpassas till denna utveckling.
Kollektivtrafikbranschen har inlett ett samarbete för att stärka kollektivtrafiken och göra den mer attraktiv. Det är tydligt när vi talar med företrädare för branschen att det finns en stark efterfrågan av en modernare lagstiftning som utgår från dagens situation.
För bussföretag med grundläggande tillstånd att bedriva yrkesmässig trafik innebär lagförslaget att de fritt får tillhandahålla sina tjänster – såväl lokalt, regionalt som interregionalt – utan att vara beroende av särskilda myndighetstillstånd eller krav på anpassning av utbudet.
Dagens trafikhuvudmän organiserar en del kollektivtrafik som sträcker sig över nationsgränser. Denna trafik är ofta betydelsefull för funktionella arbetsmarknadsregioner. Den nya kollektivtrafiklagen kommer att anpassas så att det blir möjligt för de nya regionala kollektivtrafikmyndigheterna att kunna fortsätta denna verksamhet.
Det finns även skäl för att utöka kollektivtrafiklagens tillämpningsområde till att även gälla kollektivtrafik på vatten. Lagens bestämmelser är lika relevanta för detta trafikslag.
Kollektivtrafiken är av stor betydelse i många människors liv och är ett betydelsefullt medel för att uppnå såväl transportpolitiska mål som andra samhällsmål, däribland hälso- och miljömål. Även i stadsplanering och i det regionala tillväxtarbetet är kollektivtrafik ett viktigt verktyg. För att tvärpolitiskt uppnå bästa möjligt resultat måste kollektivtrafiken anpassas till de samhällsförändringar som äger rum.
Kollektivtrafiken har under alltför lång tid organiserats utifrån ett snävt produktionstänkande värdigt en planekonomi. Detta tänk måste brytas för att den på allvar ska bli ett attraktivt alternativ för fler människor. Det har funnits en oriktig uppfattning om att det råder motsatsförhållande mellan å ena sidan kommersiell kollektivtrafik och å andra sidan skattesubventionerad trafik, tillhandahållen av det offentligt ägda. Därför har myndigheter kunnat stoppa entreprenörer från att starta kommersiell trafik inom ett län.
Regeringen menar att denna typ av ransonering bör upphöra och att all kollektivtrafik ska ses som nyttig. Vidare menar regeringen att det är sannolikt att den kommersiella trafiken kommer att fungera som ett komplement till den subventionerade och kan svara mot en efterfrågan som det offentliga inte har identifierat. Det ger resenärerna ökade möjligheter att resa med kollektivtrafik, det leder till ett ökat resande och det kan på sikt leda till effektivare användning av skattepengar.
För resenärerna kommer den nya regleringen på sikt att kunna att leda till fler resealternativ och ökad valfrihet. Resenärerna måste lätt och fritt kunna kombinera olika delar av utbudet på marknaden till just sin resa. Det ska vara enkelt för resenären att kunna planera sin resa även om den innefattar mer än ett transportslag eller fler än en operatör.
Det finns redan i dag ett väl fungerande system där man som resenär enkelt och lätt kan finna reseinformation för hela landets kollektivtrafik men det är viktigt att informationen fortsätter att omfatta all kollektivtrafik. Därför föreslår regeringen även att kommersiella företag ska vara skyldiga att lämna information om sitt utbud till ett gemensamt system för trafikantinformation. Det ska vara enkelt för resenären att resa trots att det kan finnas olika betal- och biljettsystem. Vidare behövs bytespunkter vara bra organiserade för att resenärerna ska kunna erbjudas attraktiva resetjänster.
Lagstiftning löser inte alla problem, därför bör huvudinriktningen vara att det är branschens uppgift att i flera frågor hitta frivilliga lösningar i syfte att göra kollektivtrafiken mer attraktiv.
CATHARINA ELMSÄTER-SVÄRD (M).
infrastrukturminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
