Mitt Romney blir nästa president och det är bra.
Hårda siffror talar emot Barack Obama. Arbetslösheten är hög, tillväxten låg. Väljarnas framtidshopp och konsumentförtroende, attityderna till presidenten och ekonomin pekar fel för Obama.
Om man gör en teknisk analys – utan att bry sig om vad man tycker politiskt – finner man att det är ovanligt att en president blir omvald som läget är i dag. Tänk ett fotbollslag som ligger under med 1-0. Utan att ens titta på spelet kan man gissa klokt om utgången. Jaha, förlust 65 gånger av 100, då satsar jag på andra laget.
Självklart kan oddsen sättas ur spel. Kanske andra laget får två spelare utvisade, laget som ligger under har Bosse Larsson redo för inhopp. Finns sådana faktorer som kan neutralisera sakläget för Obama? Jag kan tänka mig tre.
Det republikanskt styrda representanthuset är impopulärt. Obama kan kampanja mot det, och låta Mitt Romney svepas med av en allmän motvilja till hans parti.
Romney är (än så länge) inte en stark kandidat. Han är mormon och miljardär, obekväm i offentligheten, med en politisk historia som innehåller en del tvära lappkast.
Valet avgörs i en handfull, enskilda delstater. Obamas gräsrotskampanj kan fälla avgörandet om det blir jämnt.
För Romney gäller det att behålla fokus på jobb och ekonomi, och få folket att känna att det vore helt okej med honom i Ovala Rummet. För Obama gäller det att erbjuda sig själv som trygg hamn i en osäker tid – och att mobilisera sina väljare.
Intrycket är att Obamas kampanj inte lyckas. Man talar om p-medel och samkönade äktenskap, väljarna oroar sig för ekonomin. Man går till val på att avfärda kapitalismen – i USA! Man trumpetar Obamas reformer, som folket helst hade velat slippa. Man utmålar Romney som farlig och kallhamrad, när han i själva verket är en hygglig prick, politiskt nära mitten.
Slutsatsen är att verkligheten talar emot Obama, och kampanjen hittar inget motvapen. Hans styrka för fyra år sedan, de genuint gripande orden, har tappat i slagkraft. Om inget extraordinärt händer vinner Romney. Och det är bra.
Roland Poirier Martinsson.
Det här är Proffstyckarna.
Manuel Ferrer.
Politisk mittfältsstrateg som älskar en brutal kapning lika mycket som en vacker överstegsfint. Arbetade i regeringskansliet under Persson-dynastin, avslutade den politiska karriären som presschef för S. Driver nu strategibyrån Progress.
Roland Poirier Martinsson.
Filosof, författare, katolik. Flyttar snart hem till Texas, där jag ägnar mig åt att äta biff med tabasco i sällskap med republikanska höjdare. Festade med Obama när han svors in som president, men höll på hans motståndare. I dag leder jag Timbro Medieinstitut.
