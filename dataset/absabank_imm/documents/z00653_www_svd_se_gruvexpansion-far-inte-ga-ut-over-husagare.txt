Gruvexpansion får inte gå ut över husägare.
Gruvindustrins framgångar i Sverige gör nu att bolagens fickor fylls, medan småhusägare som måste flytta tvingas till ytterligare banklån. Ett försvagat äganderättsskydd får orättvisa konsekvenser, skriver Ulf Stenberg, chefsjurist på Villaägarnas Riksförbund.
Etiskt sett hör det här inte hemma i en modern rättsstat.Ulf Stenberg.
Det här är en argumenterande text med syfte att påverka. Åsikterna som uttrycks är skribentens egna.
Runt 5 000 boende i Malmberget tvingas flytta när hemorten sprängs bort till följd av att LKAB:s gruva ska utvidgas. Dessa 5 000 personer ryms inte i grannsamhället Gällivare, någon kilometer därifrån, som har drygt 8 000 invånare. Många familjer kommer att tvingas bygga helt nya hus. Men ersättningen från statliga LKAB räcker inte till detta och de boende hamnar i en ekonomisk rävsax.
Detta är en följd av att äganderättsskyddet har försvagats kraftigt de senaste två åren.
Boende som drabbas av expropriation får i dag ersättning enligt expropriationslagen om marknadsvärdet plus 25 procent. Att bygga nya hus kostar ungefär lika mycket i hela landet, däremot varierar marknadsvärdet på befintliga hus kraftigt utifrån efterfrågan och antalet tänkbara köpare. I Malmberget ligger marknadsvärdet på husen en bra bit under kostnaden för att bygga ett nytt likvärdigt hus.
Det är positivt med ruschen för gruvindustrin i Sverige, men detta i kombination med ett svagt äganderättsskydd, får dessvärre den orättvisa konsekvensen att gruvbolagens fickor fylls medan småhusägare tvingas till ytterligare banklån för att kunna bo likvärdigt.
När det inte finns tillräckligt många bostäder att tillgå i närområdet får ju mellanskillnaden mellan nybyggnadskostnaden och expropriationsersättningen finansieras av de boende. Kan man inte ta tillräckligt med banklån, innebär det i praktiken att man måste flytta någon annanstans i Sverige.
Skräddarsydda kurser i ämnen som intresserar och engagerar både kropp och själ.
Så här ser det ut på flera håll i landet. De boende är inte garanterade att kunna bo kvar i närområdet vid expropriation. Ersättningen räcker helt enkelt inte till att bygga ett nytt hus.
Etiskt sett hör det inte hemma i en modern rättsstat, att konsumentledet drabbas av förluster för att överhuvudtaget kunna bo kvar på hemorten. Samma sak när tillräcklig privatekonomi saknas och småhusägare helt enkelt tvingas flytta någon annanstans i Sverige. Det blir därmed i praktiken frågan om deportation.
Fram till för två år sedan hade Sverige en fungerande lagstiftning på detta område. Ersättningen till den drabbade husägaren skulle då motsvara kostnaden för att införskaffa en likvärdig bostad. Enligt då gällande 4 kap 3 § 3 st expropriationslagstiftningen skulle ersättning betalas enligt följande:.
"Avser expropriationen bebyggd fastighet som innehas i huvudsakligt syfte att bereda bostad åt ägaren och honom närstående, gäller den begränsningen för tillämpningen av första stycket att löseskillingen ej i något fall får bestämmas till lägre belopp än som fordras för anskaffning av annan likvärdig bostadsfastighet.".
Villaägarnas Riksförbund kräver nu ett återinförande av lagrummet. För inte var meningen med lagändringen att bolag som statliga LKAB skulle busköra systemet på det här sättet i strid med regeringens CSR-policy (Corporate Social Responsibility) för statliga företag, Beatrice Ask och Peter Norman?.
ULF STENBERG.
chefsjurist Villaägarnas Riksförbund.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
