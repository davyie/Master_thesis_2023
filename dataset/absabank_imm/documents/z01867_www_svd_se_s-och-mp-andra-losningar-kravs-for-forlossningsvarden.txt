Lösningen är inte så enkel, KD.
För att komma tillrätta med de utmaningar som finns inom förlossningsvården krävs det snarare långsiktiga strategier och en lyhördhet.
Det här är en argumenterande text med syfte att påverka. Åsikterna som uttrycks är skribentens egna.
**Att förlossningsvården **är under högt tryck är välkänt. Under flera år har representanter för barnmorskorna i Stockholms län larmat om att den ständiga underbemanningen och de ohållbara arbetsvillkoren inom förlossningsvården utsätter de nyfödda barnen och deras mammor för risker. Risker som skulle kunna undvikas genom breda överenskommelser och långsiktig personalpolitik.
Vi välkomnar att Kristdemokraterna nu visar intresse för att vara med och utveckla förlossningsvården i Stockholms län (Brännpunkt 5/11). Men lösningen är inte så enkel som de vill få det att framstå. Redan i dag råder det stor brist på barnmorskor och många arbetar deltid just på grund av den pressade arbetssituationen. Även Socialstyrelsen pekar på den rådande bristen på barnmorskor och att denna kan väntas bli än större framöver. Dessutom finns det redan beslut på att öppna ytterligare en förlossningsklinik vid S:t Görans sjukhus 2017, vilken i sin tur kommer att kräva barnmorskor.
Att i det läget gå ut och lova ännu en fristående förlossningsklinik vid Nacka sjukhus är varken seriöst eller hållbart.
**För att komma **tillrätta med de utmaningar som finns inom förlossningsvården krävs det snarare långsiktiga strategier och en lyhördhet för professionens vilja och kompetens. Men det krävs också en förståelse för vilka reella förutsättningar som finns. Under valrörelsen gick Socialdemokraterna och Miljöpartiet tillsammans ut och lovade en barnmorskeledd enhet, i likhet med det koncept som finns på Södra BB, vid Karolinska universitetssjukhuset i Huddinge. Där menar vi att såväl behovet som förutsättningarna finns och där finns också tillgången till akutsjukhusets resurser för de barn och kvinnor som behöver det.
Vi ser också att det finns ett behov av att utbilda fler barnmorskor. Därför behövs det fler utbildningsplatser. Att fler ges chansen till vidareutbildning menar vi är ännu ett steg på vägen mot Socialdemokraternas och Miljöpartiets gemensamma vallöfte om en barnmorska per födande kvinna.
Skräddarsydda kurser i ämnen som intresserar och engagerar både kropp och själ.
**Detta är bara **några exempel på hur vi kan tänka oss att utveckla framtidens förlossningsvård i Stockholms län. Vi har nu förstått att Kristdemokraterna också är intresserade av att delta i det här arbetet, vilket naturligtvis är mycket positivt. Men mot bakgrund av den tidigare moderatledda majoritetens ointresse för frågan undrar vi hur den styrande landstingsminoriteten kommer att agera?.
ERIKA ULLBERG (S).
oppositionsfinanslandstingsråd.
SUSANNE NORDLING (MP).
oppositionslandstingsråd.
DAG LARSSON (S).
oppositionssjukvårdslandstingsråd.
TOMAS ERIKSSON (MP).
gruppledare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
