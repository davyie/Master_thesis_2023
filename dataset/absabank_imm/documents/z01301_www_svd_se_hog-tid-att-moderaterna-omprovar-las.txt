Hög tid att Moderaterna omprövar las.
Det har nu gått tio år sedan Moderaterna blev Nya Moderaterna. Mycket av den politiska omläggningen har tjänat Sverige och partiet väl. Samtidigt har låsningen i att inte röra lagen om anställningsskydd stjälpt mer än den hjälpt. Det är hög tid för omprövning, skriver flera förbundsordförande i Moderaterna.
Det är nu hög tid för Moderaterna att kliva fram och ta ansvar.
Det här är en argumenterande text med syfte att påverka. Åsikterna som uttrycks är skribentens egna.
Moderaternas partistämma i Örebro 2005 är en milstolpe i svensk politisk historia. Stämman blev ett avstamp för Nya Moderaterna med en politikutveckling som tog Moderaterna och Alliansen till två valsegrar, Sverige genom en ekonomisk kris och gjorde jobbskatteavdrag och arbetslinje till centrala politiska begrepp. Samtidigt innebar stämman och Nya Moderaternas politiska kursomläggning att arbetsrätten och lagen om anställningsskydd blev områden som Moderaterna slutade att lägga sig i. Under tio års tid försvarade Fredrik Reinfeldt och Anders Borg kursomläggningen. Bara månader efter att de avgått var Anders Borg självkritisk över låsningen som den inneburit.
**Samtidigt som arbetslinjen **skulle gälla alla så omöjliggjorde låsningen kring arbetsmarknadslagstiftningen att arbetsmarknaden skulle kunna öppnas upp och trösklarna till ett första jobb sänkas. För ett parti som gör anspråk på att vara Sveriges arbetarparti kan inte arbetsmarknadslagstiftningen vara undantagen som politiskt verktyg.
Vår jobbpolitik behöver utformas utifrån de utmaningar och hinder som vi ser för att göra den svenska arbetsmarknaden bättre. Det kan inte uppnås med en grundinställning om att "just lagen om anställningsskydd rör vi inte hur den än ser ut" eller oavsett hur den än påverkar arbetsmarknaden i dag.
Politikutvecklingen inför valet 2018 behöver syfta till konkreta reformer för att möta de samhällsproblem som vi identifierar. Det nya utanförskapet är 10-talets stora samhällsproblem. Unga och nyanlända möter en tröskel till den svenska arbetsmarknaden som är alldeles för hög. Varken arbetsmarknadens särintressen eller beröringsskräck med lagen om anställningsskydd får stå i vägen för att hitta lösningar.
Den nuvarande lagstiftningen skapar flera problem: Inlåsningseffekter för äldre arbetstagare när hela tryggheten bygger på att stanna kvar på samma arbetsplats. För yngre blir lagstiftningen uppenbart omodern. Ingen ung har som idé att stanna hela yrkeslivet på samma arbetsplats, utan ser snarare ett 50-årigt yrkesliv framför sig där nya arbetsgivare, arbetsplatser och vidareutbildning kommer att utgöra självklara inslag. Nya arbetstillfällen uteblir när lagstiftningen skapar osäkerhet och krångel för mindre och medelstora arbetsgivare. Vid uppsägningar är det främst unga och nyanlända som tillhör de nyanställda och därmed är sist in och först ut.
Skräddarsydda kurser i ämnen som intresserar och engagerar både kropp och själ.
Utan vilja till att se arbetsmarknadslagstiftningen som ett verktyg redo att användas för att skapa rörlighet, en modern trygghet och en arbetsmarknad för nya grupper riskerar det nya utanförskapet att fortsätta växa. Att göra yrkesintroduktionsanställning till en anställningsform och möjliggöra för små företag att undantas från delar av lagstiftningen och regelbördan bör vara en del i en förnyad arbetslinje. Detsamma gäller fortsatt stärkta drivkrafter för arbete, med såväl skattesänkningar på små inkomster som skärpta krav för bidrag.
Samtidigt står regeringen passiv med händerna bakbundna av Miljöpartiet och LO vilket gör att varken ny arbetsmarknadspolitik eller en kraftfull integrationspolitik kan utvecklas.
**Det är nu hög tid **för Moderaterna att kliva fram och ta ansvar. Gamla ställningstaganden behöver omprövas. Moderaternas partistämma är ett utmärkt tillfälle för just detta.
Rasmus Törnblom.
förbundsordförande Moderata ungdomsförbundet.
Lars-Ingvar Ljungman.
förbundsordförande Moderaterna Skåne.
Michael Svensson.
förbundsordförande Moderaterna Halland.
Erik Bengtzboe.
förbundsordförande Moderaterna Södermanland.
Jessika Roswall.
förbundsordförande Moderaterna Uppsala.
Anna Tenje.
förbundsordförande Moderaterna Kronoberg.
Jörgen Berglund.
förbundsordförande Moderaterna Västernorrland.
Saila Quicklund.
förbundsordförande Moderaterna Jämtland.
Jesper Karlsson.
förbundsordförande Moderaterna Gotland.
Fredrik Saweståhl.
förbundsordförande Öppna Moderater.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
