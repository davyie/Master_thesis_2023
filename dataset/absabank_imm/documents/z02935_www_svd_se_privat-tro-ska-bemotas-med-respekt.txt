Privat tro ska bemötas med respekt.
Det är när trosföreställningar eller ideologiska ställningstaganden drabbar andra människor på ett negativt sätt som vi är kritiska. Det skriver förbundet Humanisternas styrelse i en replik.
En före detta medlem, Malin Jonason, skriver att hon stött på medlemmar i Förbundet Humanisterna som har uttryckt sig intolerant mot religiösa människors trosuppfattningar. Först vill vi säga att vi beklagar att hon har upplevt det så. Det är nämligen inte acceptabelt och inte i enlighet med Humanisternas program att uttrycka sig föraktfullt om människors trosuppfattningar. Men vi vill också betona att man inte kan döma en organisation efter enskilda medlemmars uttalanden.
Det här är en argumenterande text med syfte att påverka. Åsikterna som uttrycks är skribentens egna.
Humanisternas absoluta övertygelse är att privat tro skall bemötas med respekt på samma sätt som andra typer av privata övertygelser eller ideologiska ställningstaganden. Det är när trosföreställningar eller ideologiska ställningstaganden drabbar andra människor på ett negativt sätt som vi är kritiska. Ibland har religiösa trosuppfattningar sådana konsekvenser. Till exempel steningsstraff, hederskultur eller de katolskt motiverade abortlagstiftningar som leder till närmare hundratusen kvinnors död varje år. Sådana trosuppfattningar bör man, menar vi, vara starkt kritiska till, ja kanske till och med intoleranta mot och det tror vi Malin Jonason instämmer i.
Humanisterna är en organisation med snart 6000 medlemmar. Människor söker sig till Humanisterna av många olika skäl. Somliga är intresserade av filosofiska och existentiella frågeställningar och finner i Humanisterna en samvaro som stimulerar sådan reflektion. Andra söker sig till Humanisterna för att de är engagerade i en politisk strävan efter ett mera sekulärt samhälle. Ytterligare en kategori medlemmar söker sig till oss för att de haft starkt negativa erfarenheter av en religiös uppväxt i någon frikyrka, eller från ett land som präglas av religiöst förtryck. Engagemanget bottnar ofta i en oro över att religioner får ett stort inflytande över politiken i många av världens länder.
Vi som leder Humanisterna kan aldrig garantera att någon medlem inte uttrycker sig på ett olämpligt sätt på bloggar, webbforum eller i insändare i tidningar. Vi som förbundsstyrelse kan bara ta avstånd från sådana saker när de kommer till vår kännedom. Denna situation gäller för alla organisationer och inte minst för idéburna organisationer med starkt och emotionellt engagerade medlemmar.
Malin Jonason reagerade också på att Christer Sturmark i Aktuellt påtalade att Jan Björklunds resonemang bygger på "två tankefel". Jonason upplevde det som arrogant och skriver att Sturmark istället borde sagt att han var "av en annan åsikt". Om Sturmark bara hade meddelat att han är av en annan åsikt, så blir debatten meningslös. Ingen tittare är intresserad av att veta detta, utan att han förklarar varför. Att som Malin Jonason gör bygga en generell kritik mot Humanisterna på detta ordval är inte speciellt lyckat.
Humanisternas politiska projekt är ett sekulärt samhälle, där alla människor är välkomna oavsett deras kulturella bakgrund eller tro. I ett sådant samhälle är alla såväl muslimer som kristna och ateister/agnostiker välkomna och respekterade. Muslimer, liksom kristna, kan vara allt från fundamentalister till helt sekulära. Gränslinjen går inte mellan de som tror och de som inte tror, gränslinjen går mellan de som bejakar ett sekulärt samhälle och mänskliga rättigheter och de som inte gör det.
Tyvärr finns det krafter i världen och i Sverige som vill se ett annat samhälle. Islamister, somliga konservativa kristna och Sverigedemokrater strävar åt ett annat håll: De vill se ett monokulturellt samhälle på religiös värdegrund. De vill skapa ett normativt enhetligt samhälle där människor ska inordnas under religiösa och/eller kulturella normer.
Humanismen är i detta samhällsklimat en viktig rörelse för ett sekulärt samhälle. I den frågan borde vi få stöd av moderata kyrkor, samfund och eftertänksamma religiösa människor i allmänhet eftersom ett sekulärt samhälle är det enda som kan erbjuda verklig religions- och trosfrihet för individen.
För förbundet Humanisternas styrelse.
ANNA BERGSTRÖM.
EDUARDO GRUTZKY.
FREDRIK IDEVALL.
URBAN JANSSON.
NOOMI LILJEFORS.
GUNILLA KVARNSTRÖM.
ANDERS MARTINSSON.
ANDREAS PALMQVIST.
CHRISTER STURMARK.
ELLIS WOHLNER.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
