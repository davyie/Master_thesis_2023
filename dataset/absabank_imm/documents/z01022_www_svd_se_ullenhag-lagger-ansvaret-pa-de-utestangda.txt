Ullenhag lägger ansvaret på de utestängda.
Det var med växande oro jag läste integrationsminister Erik Ullenhags artikel (Brännpunkt 16/1) om hur regeringen nu har tillsatt en utredning med uppdrag att utreda hur "medborgarskapet i större utsträckning kan användas som ett incitament för att främja integrationen".
Det här är en argumenterande text med syfte att påverka. Åsikterna som uttrycks är skribentens egna.
Det är sant att exempelvis det amerikanska medborgarskapet för många har fyllts med positivare innehåll än det svenska, att man till skillnad från Sverige slipper att blanda samman medborgarskapet med etnicitet, men regeringens slutsats riskerar att leda åt helt motsatt håll.
Då svaret borde vara att öppna upp Sverige, genom att arbeta med majoritetssamhällets fördomar och utestängande mekanismer, väljer regeringen i stället att låta den nyanlända sitta inne med svaret. Hon eller han ska drivas i önskvärd riktning genom "incitament". För vad menar annars integrationsministern med "incitament för att främja integrationen"? Är språktest, förslag som Ullenhags parti tidigare förordat? Eller är det människors värderingar, som likt den danska modellen, "ska testas" innan man blir medborgare? Konstiga prov om midsommarfirandet?.
Eller vad avses med att medborgarskapet ska användas som "ett socialt kitt" eller "medborgaranda" för att hålla ihop oss? Vad hindrar regeringen i dag från att föra en politik som syftar till att skapa sammanhållning, och bryta fördomar?.
Skola, arbetsplatser och utbildningsanordnare av alla de slag borde självklart diskutera hur vi kan öppna Sverige mot omvärlden, bekämpa fördomar och rädslor samt låta människor få välja sin egen identitet. Detta värderingsarbete ska involvera oss alla och inte endast den som vill bli medborgare.
Erik Ullenhag slåss visserligen mot mer mörkblå eller rentav bruna krafter, men i det här fallet riskerar hans egen politik leda till en farlig utveckling lik den danska, snarare än de länder han säger sig vilja efterlikna.
Symboler i all ära, det är inget fel på välkomnande ceremonier, men när medborgarskapet ska användas som "incitament" och om syftet är att uppnå social gemenskap, då lägger regeringen ansvaret för de utestängande mekanismerna på den utstängda i stället för att bekämpa fördomarna och rasismen.
JYTTE GUTELAND.
sammankallande för den svenska Utöyakommittén, tidigare SSU-ordförande.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
