Bra med muller mellan direktörer.
Michael Treschow, ordförande för Svenskt Näringsliv är tondöv. Det hävdar i alla fall Olof Stenhammar, ordförande i OMX och riskkapitalbolaget Ratos. Han blev störtförbannad över Michael Treschows krav på högre löner för direktörerna. Höjda styrelsearvoden kommer automatiskt att höja fackens lönekrav, hävdar han.
Olof Stenhammar är inte ensam i sin ilska. Han får också stöd av förre vd:n för Svenskt Näringsliv Olof Ljunggren. Han är lite klarare i tanken än sin efterträdare. Har man svårt att rekrytera kompetenta styrelseordföranden från andra länder på grund av låga arvoden, då bör det räcka med att höja arvodet för den man rekryterar, säger han.
Det är ju fiffigt tänkt.
Uppfriskande är det i alla fall att direktörerna nu mullrar på varandra. Det är inte en dag försent. De brukar uppträda som en packe sardiner och i trupp skälla på andra. Nu blottas sprickorna. Kanske tycker också Ljunggren och Stenhammar att det blir oskäligt att svenska direktörer ska få en omotiverad löneförhöjning bara för att locka hit internationella toppkrafter.
Lotta Gröning.
