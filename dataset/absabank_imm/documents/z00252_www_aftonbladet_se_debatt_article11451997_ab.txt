Mot ett  rättvisare  Europa.
EU:s medlemsländer genomgår just nu snabba och djupgående förändringar som påverkar människors sociala och ekonomiska situation. Vi ser och hör dagligen om kampen mot arbetslöshet, diskriminering, bristande hälso- och sjukvård, hög inflation och klimatförändring.
En färsk opinionsundersökning visar att medborgarna är mer oroliga än på länge för ekonomin och jobben. De tycker att globaliseringen gynnar storföretagen, inte medborgarna. Den viktigaste frågan för världen idag är, enligt undersökningen, att bekämpa fattigdom och bristen på mat och vatten.
Medborgarna vill ha ett mer socialt Europa. De delar en tro på hållbar utveckling – att ekonomisk tillväxt måste förenas med social rättvisa och skydd för miljön. Det finns en insikt om att den rika världen måste ta ett kollektivt ansvar för att skapa global rättvisa och utrota fattigdomen.
Enligt den senaste Eurobarometern anser medborgarna att EU gör det möjligt för dem att dra nytta av globaliseringen och skyddar från dess negativa konsekvenser. Detta har vi tagit fasta på i vårt förslag.
Arbetsmarknads- och socialpolitik är till stor del medlemsländernas ansvar. Men EU har genom en mix av olika instrument och åtgärder levererat viktiga komplement till de nationella ansträngningarna att öka levnadsstandarden och tryggheten för medborgarna.
EU:s strategi för tillväxt och sysselsättning har skapat fler och bättre jobb. Strukturfonderna har finansierat mindre utvecklade regioner och missgynnade grupper. Den inre marknaden har generellt lett till ökade handelsmöjligheter, bättre utbud och lägre priser.
Men även om unionen är väl rustad för att dra nytta av globaliseringen, har dess vinster fördelats ojämnt. EU måste mer aktivt stödja sina medborgare och utrusta dem med kunskaper och verktyg som gör anpassningen till en föränderlig verklighet enklare. Och vi måste visa solidaritet till dem som är eftersatta.
EU-kommissionens förslag till ett socialt åtgärdspaket är ett svar på medborgarnas förväntan och de gemensamma utmaningar vi står inför. I paketet ingår förslag till lagstiftning om icke-diskriminering vid tillhandahållande av varor, tjänster, utbildning och socialt skydd. Man ska inte behandlas olika bara för att man har ett handikapp, är för gammal eller ung, har en annan sexuell läggning eller trosinriktning. Företagens ökande gräns- överskridande verksamhet måste följas av ett lika gränsöverskridande arbetstagarinflytande.
Därför lägger vi också fram ett förslag till en stärkt lagstiftning för information och samråd med arbetstagare.
Patienters rättigheter vid gränsöverskridande hälso- och sjukvård måste garanteras i EU-lagstiftning. Om man på grund av för långa väntetider i hemlandet söker vård utomlands, ska man under vissa förutsättningar få rätt till ersättning.
Kampen för full sysselsättning, jämställdhet, mångfald och integration är något som vi delar gemensamt i Europa – på alla nivåer. Ett socialt svagt EU med stora klyftor skapar motsättningar och minskar våra möjligheter att garantera vår gemensamma välfärd.
Genom att komma överens om gemensamma regler och principer för att stärka medborgarnas sociala trygghet och rättvisa kan vi på ett bättre sätt möta framtidens utmaningar.
FAKTA.
Dagens debattör.
Margot Wallström.
53 år, vice ordförande: EU-kommissionen.
