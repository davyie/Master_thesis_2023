Med öppna gränser
klarar vi byggtakten.
Den mest avgörande frågan för att klara kommande utmaning om arbetskraftsbrist möts med att fortsätt ha öppna gränser och tillåta arbetskraftsinvandring.Sten Nordin.
Det här är en argumenterande text med syfte att påverka. Åsikterna som uttrycks är skribentens egna.
På Brännpunkt 22/8 skriver företrädare för Stockholms Byggmästareförening och Fastighetsägarna Stockholm om en av valets viktigaste frågor, bostadsförsörjningen i Stockholm. Att bygga hem åt alla stockholmare, gamla som nya är helt avgörande om Stockholms fantastiska utveckling och tillväxt ska fortsätta. Fler bostäder genererar fler jobb, och för att fler ska kunna arbeta i Stockholm behövs fler bostäder – utvecklingen framåt hänger ihop.
I huvudsak delar jag Billy McCormacs och Elisabeth Martins problembeskrivning; kompetensförsörjningen är helt central för att bostadsbristen ska kunna byggas bort, den är central för att Moderaternas och alliansens mål om att bygga 140 000 nya bostäder ska kunna nås. För att möta detta krävs att ett antal faktorer spelar i rätt riktning.
**Grunden till positiv utveckling **handlar också om att stå upp för goda kommunikationer. Huvudstäder som Stockholm kan bara växa snabbt på ett långsiktigt hållbart sätt om nya bostäder byggs med smarta kommunikationslösningar. Det är därför Moderaterna driver på byggandet av Förbifart Stockholm, utbyggd tunnelbana, fler gång- och cykelstråk samt att vi ska behålla Bromma flygplats. Det är genom möjligheten till pendling och bra kommunikationer som Stockholmsregionen kommer fortsätta att vara Sveriges motor.
Den mest avgörande frågan för att klara kommande utmaning om arbetskraftsbrist möts med att fortsätt ha öppna gränser och tillåta arbetskraftsinvandring. Om olyckan skulle vara framme den 14 september och Socialdemokraterna tar makten är Stockholms tillväxt hotad på riktigt, vilket är djupt oroväckande. Vi har helt skilda utgångspunkter. Stefan Löfven (S) har öppet deklarerat att han vill ha ett råd där facket ska bestämma vilka branscher där arbetskraftsinvandring är möjlig. Ett annat exempel är Löfvens närmaste man Jan Larsson (S) som tidigare argumenterat för att jobb i första hand alltid ska erbjudas till svenskar. Detta är ett socialdemokratiskt synsätt som skulle göra Sverige till ett fattigare land och Stockholm skulle tappa 15 000 byggnadsarbetare. Då blir det inte många bostäder byggda.
**Utöver att välkomna **arbetskraftsinvandring anser Moderaterna att det är dags att starta Stockholms Byggakademi. Byggakademin föreslås drivas tillsammans med branschen, byggfacken och akademierna. Stockholm behöver fler ingenjörer, byggnadsledare, snickare, takläggare och projektledare. Stockholms byggakademi kan skapa både intresse och status för att börja jobba i byggbranschen och bidra med den kompetens som krävs i det enskilda fallet. Byggakademin bistår med kunskaper skräddarsydda för storstadens behov, rustar byggjobbarna med rätt kompetens och kommer därmed att vara efterlängtad av arbetsgivarna.
Skräddarsydda kurser i ämnen som intresserar och engagerar både kropp och själ.
I samtal med byggindustrin har det tydligt framgått att dagens byggregler inte är i takt med tiden. Faktum är att Stockholm, med dagens byggregler, aldrig hade fått lov att byggas. Genom Moderaternas förslag kan ytterligare bostäder för framförallt unga och studenter byggas.
Den analys som McCormac och Martin gör i artikeln över Stockholmspolitiken är mer ett önskescenario än verklighet. Visst säger (S) sig vara för vårt bostadsmål men blir det maktskifte i stadshuset kommer det bli fyra förlorade år för byggandet.
De rödgröna har haft åtta år på sig att komma överens om den så viktiga bostadspolitiken. Har de lyckats och föreberett sig tillsammans? Nej. I själva verket har de på sin höjd teckning för drygt halva deras bostadsmål. Med koalitionspartnern Vänsterpartiet som anser att 80 000 bostäder är nog, med MP som bestämt sig för att 50 000 av bostäderna ska byggas på Bromma Flygplats, ja då blir det inte mycket kvar av byggplanerna och Stockholm kommer fortsatt vara förpassat till bostadsbrist.
Men Socialdemokraterna kanske förlitar sig på att länet i övrigt ska ta ett större byggansvar. Tyvärr är exemplen alltför många där de rödgröna skjuter kommande byggplaner i sank. En snabb översikt visar att tusentals nya bostäder stoppas vid en rödgrön valseger. I exempelvis Vaxholm är de rödgröna tydliga – kategoriskt avslag till alla bostadsplaner cirka 1000 aktuella bostäder, i Huddinge är S och MP sammantaget mot att 1 800 bostäder byggs, i Norrtälje säger MP nej till 1 500 bostäder. Listan kan fortsätta men visar tydligt att om Stockholm en gång för alla ska göra upp med den historiska bostadsskulden så är det inte de rödgröna som är svaret.
Moderaterna är tillsammans med alliansen den enda garanten för Stockholms fortsatta bostadsbyggande och jobbtillväxt. I valet 2010 lovade vi 15 000 nya bostäder, och nu står 15 990 bostäder inflyttningsklara. Vi lovade att starta arbetet med 20 000 nya bostäder till 2014, och under mandatperioden har vi markanvisat 20 093 nya hem. Vi ställer inte ut tomma löften utan håller vad vi lovar.
STEN NORDIN (M).
finansborgarråd och Kommunstyrelsens ordförande Stockholms stad.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
