Ta tillbaka Julen!..
”Reclaima” Julen! Skit i kapitalismens version av Julen i år. Låt de välbeställda ge varandra statuspresenter och ”årets julklapp” bäst de gitter, medan du firar din egen kvalitetsjul med vänner, släktingar och likasinnade. En Jul på dina egna villkor.
Konsumtions-julen är i vilket fall som helst oåtkomlig för alla oss; ensamstående föräldrar, långtidssjukskrivna, deltidssjukskrivna, fattigpensionärer, arbetslösa, nyligen friställda, nyanlända flyktingfamiljer, lågavlönade, hemlösa och så vidare.
Och hur rolig är den traditionella julkommersen egentligen? Dyr, ångestladdad-stressande och fysiskt/psykiskt krävande, det är min erfarenhet. Dessutom är det lätt att skuldsätta sig och få en bitter eftersmak i januari.
Här är 12 tips till dig som vill.
återerövra julen:.
1. Stäng konsekvent av all TV-reklam under julmånaden, och vägra sätta din fot i ett köpcentra eller en galleria under denna period.
2. Vägra att någonstans eller på något sätt sätta dig i skuld på grund av det som kan upplevas som krav på en ”riktig” Jul. Det finns de som vill profitera på dessa känslor av krav, och som gärna ser att du sätter dig i skuld.
Dessutom; skäms aldrig när du säger att du inte har råd att delta i det ena eller andra kostsamma evenemanget eller betala den ena eller andra prylen i och kring jul. Vi är så många som inte har råd – du är inte ensam.
3. Gå bara på gratisarrangemang under denna tid, såsom kyrkornas julkonserter, bo-föreningar, skolors och idrottsföreningars bazarer eller dagis luciamorgon. Handlar du på deras bazarer och liknande så går dessutom dina pengar till ett någorlunda vettigt ändamål.
4. Välj ut några enstaka viktiga personer som du köper julklapp åt. Köp dessa julklappar hos någon lokal småföretagare som du vill stödja. Undvik multinationella bolag och stora butikskedjor som gör jul-kampanjer. De vill bara profitera på illusionen om en perfekt jul och din ångest för att inte räcka till. Med andra ord – du väljer själv vart dina pengar ska gå. Gynna bara den handel som du tycker har ett acceptabelt syfte.
5. Övriga mindre och mer symboliska gåvor köper du rättvisemärkt. Det kan vara till exempel te eller marmelad från kooperativa bönder i Bangladesh (leta efter rättvisemärkt tex på Konsum) Det finns spännande varor från alla delar av världen med detta märke, som garanterar att producenten får en människovärdig lön/ersättning. Detta blir gåvor i äkta mänsklig solidaritet, helt i Julens ursprungliga anda. Andra bra alternativ är gåvor i form av ”Ett träd i VI-skogen” senaste numret av Aluma eller liknande.
6. Skicka brev och julkort (gärna något du själv gjort) till övriga vänner och släktingar – så får de rester som finns kvar av Posten något att göra. Dessutom får fattiga studerande bra extraknäck på posten till Jul.
7. Välj ut några enstaka viktiga maträtter till julbordet som du och din familj tycker särskilt om. Minns hur många jular du har hört ”? åh det är alldeles för mycket?” och ”? oh, jag är alldeles för mätt?”. Gör du detta urval så får du dessutom råd att köpa KRAV-märkta råvaror till ingredienserna. Föredra alltid lokala miljövänliga producenter av julmat/dryck och bojkotta till exempel CocaColas julmust. Solidaritet med skapelsen/naturen passar bra till jul.
8. Strunta i ”event”-evenemang. De brukar vara dyra och av tveksam kvalité.
Gör i stället dina egna ”events”. Hälsa på den där udda släktingen som du alltid har varit lite nyfiken på, gör en egen utflykt till den där historiska platsen som du länge undrat över (förhands-leta information på nätet), eller leta reda på den där gatan eller skogsstigen som du minns sedan din barndom.
9. När lugnet och mättnaden inträder ungefär vid annanda ́n ska du stänga av TVn och i stället ta en promenad hem till några vänner som du inte annars har tid att träffa. Drick glögg med dem, gissa gåtor, lek jullekar och ha kul ihop! Det finns många gamla jul-hyss som är roliga och gratis. Ebbe Schön har skrivit en hel del om det i sina böcker om svenska folkliga traditioner. Mycket är kul, och värt att återuppliva.
10. Än en gång-besök kyrkornas julkonserter, julböner, julottor och musikevenemang. De är gratis och man kan där njuta av fantastisk musik. Även om man inte är så religiös, kan det kännas bra att minnas julens ursprungliga budskap.
11. Tänd ett levande ljus och tillåt dig att koppla av på ditt eget sätt utan hurtfriska pekpinnar. Låt timmarna gå – gör ingenting eller vad du vill!.
12. Sätt ut en tallrik gröt till hustomten om du tror på honom. Det är bättre än att tro på en pervers glittrig fet Coca-Cola-tomte i alla fall. Kom bara ihåg att sätta en trä- eller hornsked i gröten. Hustomten gillar inte pråliga nymodigheter som rostfritt stål och silverskedar.
Kristina Lindberg (50 offentliganställd ensamstående mamma).
