Katastrof i Sydsudan måste förhindras.
Konflikten i Sydsudan är ett farligt maktspel där politiker hänsynslöst spelar ut "det etniska kortet". Stark diplomatisk press måste nu sättas på de olika aktörerna. Sverige kan spela en viktig roll, skriver freds- och konfliktforskarna Johan Brosché och Ralph Sundberg.
De senaste dagarnas händelser i världens yngsta stat Sydsudan har enligt FN redan skördat minst 500 dödsoffer och situationen riskerar att leda till ett fullskaligt inbördeskrig med tiotusentals dödsoffer. Oavsett om det var ett kuppförsök, eller ett misstag vid ett vaktombyte som vissa påstår, som orsakade stridigheterna i den sydsudanesiska huvudstaden Juba förra helgen så är situationen mycket allvarlig. Konflikten har sitt ursprung i ett farligt maktspel där politiker hänsynslöst spelar ut "det etniska kortet" för att få ökad makt.
Det här är en argumenterande text med syfte att påverka. Åsikterna som uttrycks är skribentens egna.
Sydsudan bildades 2011, efter ett långt krig med den nuvarande grannen i norr, Sudan. President i det nybildade landet blev Salva Kiir (från Sydsudans största folkgrupp Dinka) och vice-president blev Riek Machar (från landets näst största folkgrupp Nuer). Att Riek Machar fick denna position var del av det politiska spelet och inte ett tecken på goda relationer dem emellan. Deras förhållande har snarare varit fientligt sedan Riek Machar bröt sig ur Kiirs rebellrörelse – något som orsakade blodiga strider, massakrer och etnisk rensning (mycket av detta i relation till oljeprospektering).
I juli 2013 fick Machar – sedan tidigt 2000-tal återigen på Kiirs sida – och många andra av Kiirs politiska fiender sparken från regeringen. Därefter har kritiken mot presidenten växt och han har anklagats för att ha blivit alltmer maktfullkomlig. I helgen samlades så SPLM:s ledning i Juba för överläggningar. Sedan går historierna isär: enligt Salva Kiir försökte Riek Machar utföra en kupp. Enligt andra var det ett missförstånd mellan olika delar av militären som startade striderna.
Det viktigaste just nu är inte vad som föranledde denna incident, utan att händelsen har fått sitt eget liv i och med att armén har splittrats längs etniska skiljelinjer, stridigheterna spritt sig och tusentals civila flytt. Situationen är kaotisk och skrämmande lik det fruktansvärda läget som rådde under början av 1990-talet. Det internationella samfundet måste därför omedelbart ge Sydsudan högsta prioritet då sannolikheten för etnisk rensning och tiotusentals personers död annars är överhängande. Två punkter bör stå högst på agendan:.
Trots att historien är full av många exempel på mänskliga tragedier i Sydsudan är det viktigt att påminna om att situationen hittills inte utvecklats till den katastrof som många befarade efter självständigheten. Det internationella samfundet måste nu kraftsamla för att denna mardröm inte ska förverkligas.
Skräddarsydda kurser i ämnen som intresserar och engagerar både kropp och själ.
JOHAN BROSCHÉ.
freds- och konfliktforskare vid Uppsala Universitet.
RALPH SUNDBERG.
freds- och konfliktforskare vid Uppsala Universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
