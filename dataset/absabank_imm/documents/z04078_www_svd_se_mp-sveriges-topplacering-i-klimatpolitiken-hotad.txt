MP: Sveriges topplacering i klimatpolitiken hotad.
Sverige är i dag det land som kanske mer än något annat står för ett grönt hopp. Men med oro konstaterar jag att detta nu står på spel. Mot oss står fyra allianspartier och SD som i varierande grad vill montera ner den politik som byggt upp Sveriges internationella ställning, skriver Isabella Lövin (MP).
För snart två veckor sedan kom beskedet om att USA vill lämna klimatavtalet från Paris. Det är ett beslut som riskerar att få allvarliga konsekvenser både för USA och för världen. När issmältningen runt våra poler accelererar samtidigt som torkan i Afrika kan leda till massvält kan vi inte ägna tid åt att diskutera om problemet är på riktigt.
Det här är en argumenterande text med syfte att påverka. Åsikterna som uttrycks är skribentens egna.
Samtidigt blir det tydligt vad som nu behövs: globalt ledarskap. Världen behöver mer än någonsin länder som går före, som visar vägen mot ett hållbart samhälle. För klimatfrågan är inte bara ett hot, den gröna omställningen innebär också en möjlighet för världen att skapa nya jobb, utveckla ekonomin och bygga mer hållbara och människovänliga samhällen.
Sverige är i dag det land som kanske mer än något annat står för detta gröna hopp. Jag kommer just hem från den globala havskonferensen i New York, där Sverige tillsammans med Fiji lett arbetet för att skydda våra världshav. Tack vare Sveriges ledarskap finns nu ett antal åtgärder på plats för att stoppa nedskräpningen, utfisket och skydda haven mot den globala uppvärmningen.
Men vårt ledarskap är bredare än så. När nätverket Carbon Market Watch nyligen rankade alla EU-länders klimatpolitik hamnade Sverige överlägsen etta. Vår klimatlag, som tvingar alla regeringar att ta klimatansvar, och målet om att nå nollutsläpp 2045, har spritts över hela världen. Vi är världens största givare till FN:s gröna klimatfond per capita och vi är en av världens största givare av humanitärt bistånd.
Allt detta är resultatet av hårt politiskt arbete och tydliga prioriteringar. Sedan vi tillträdde regeringen 2014 har vi konsekvent prioriterat klimatfrågan. Vi har investerat 25 miljarder i klimatåtgärder, höjt klimatskatterna, satt tydliga mål och varit tuffa i de internationella förhandlingarna.
Med oro konstaterar jag att detta nu står på spel. Mot oss står fyra allianspartier och Sverigedemokraterna som i varierande grad vill montera ner den politik som byggt upp Sveriges internationella ställning. Både på hemmaplan och i den internationella politiken.
SvD:s NYHETSBREV VALET 2018 – veckans viktigaste fördjupningar och granskningar.
Osäkerheten blir ännu större av att partierna har helt olika syn på samarbetsfrågan. M vill samarbeta med SD, ett parti som ifrågasätter om klimathotet ens är orsakat av människan. C och L säger nej till ett sådant samarbete. I dagens partiledardebatt i riksdagen kommer jag därför att kräva besked från samtliga partier om Sverige klimatledarskap ska fortsätta eller om monteras ner.
• Hur blir det med klimatsatsningarna? Samtliga allianspartier och SD vill skära ner miljöbudgeten med minst 25 procent. Är det satsningarna på biogas, cykelbanor, laddstolpar för elbilar eller solceller som ska försvinna?.
• Hur blir det med den gröna skatteväxlingen? Både M och SD vill nu sänka skatten på fossila utsläpp, så att omställningen stannar av.
• Hur blir det med biståndet? Både M och SD vill sänka biståndet och överge det svenska enprocentsmålet, men vägrar att tala om varifrån pengarna ska tas. Blir det klimatstödet som skärs ner? stödet till aborter? det humanitära stödet?.
• Hur blir det med klimatpolitiken i EU? M och SD har under våren jobbat för att urvattna Sveriges linje i EU-förhandlingarna, så att det fortsatt blir billigt att elda kol. Med en sådan linje förlänger vi livslängden på detta smutsiga energislag.
Dessa frågor är centrala, eftersom de alla utgör viktiga pusselbitar i byggandet av Sverige som globalt föregångsland. Internationellt ledarskap är inte gratis, det byggs upp av hårt arbete och tydliga prioriteringar. Men det kan raseras snabbt. Klimatfrågan är vår tids ödesfråga.
Isabella Lövin.
vice statsminister och språkrör för Miljöpartiet de gröna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
