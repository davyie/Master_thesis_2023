Rädda Mellanösterns kristna från förföljelse.
Den arabiska våren ger oss hopp om en bättre och fredligare värld. Problemet är dock att konflikter och förföljelser inte upphör per automatik när en diktatur försvinner från makten. Vi har sett det i Irak och vi ser det i Egypten. I Mellanöstern är kristna – särskilt assyrier – förlorare.
Assyrier var en av de första folkgrupperna i historien att konvertera till kristendomen. För det har de fått betala ett högt pris, inte minst i modern tid, i form av övergrepp, förföljelser och massmord.
Kulmen nåddes 1915 när flera hundratusen dödades i folkmordet Seyfo, i skuggan av Ottomanska rikets sönderfall. 90 år senare utsattes folkgruppen för en ny etnisk rensning.
Efter Saddams fall 2003 inledde jihadister en terrorkampanj mot Iraks kristna. Kyrkor bombades, kvinnor kidnappades, våldtogs och tvingades bära slöja, och familjer slogs i spillror och tvingades lämna sina hem, marker och ägodelar – utan möjlighet till någon ersättning. Över en halv miljon assyrier tvingades fly. De allra flesta hamnade i Syrien, men de som hade råd flydde till Europa och Sverige. Lite perspektiv: Södertälje har tagit emot fler irakiska flyktingar än USA under 2000-talet.
I Sverige finns numera omkring 100 000 assyrier/syrianer/kaldéer, i Södertälje uppåt 25 000. De första assyriska flyktingarna kom i slutet på 1960-talet, sedan har det uppstått stora flyktingströmmar i samband med olika kriser i Mellanöstern, till exempel Cypernkrisen, inbördeskrig i Libanon, Gulfkriget och Iraks kollaps.
Trots att det bor så många assyrier i vårt land är det få som känner till varför så många assyrier flytt från Irak, och ännu färre som ser ett samband mellan folkmordet i Seyfo 1915 och den pågående etniska rensningen i Irak.
Som kristna och som ursprungsbefolkning har assyrier drabbats mycket hårt i Irak. Övergreppen har varit såväl politiska, ekonomiska som revanschistiska. Som kristna betraktas de som USA:s och västvärldens förlängda arm.
Den systematiska förföljelsen har som mål att tömma Irak på dess kristna ursprungsbefolkning.
Genom att inrätta ett lokalt självstyre på Nineveslätten kan denna plågade och sargade befolkning få nya möjligheter att bygga upp ett samhälle och värna sin kultur, identitet och religion. Men då krävs handlingskraft från såväl Sverige, EU som FN.
Som ursprungsbefolkning har assyrier nämligen rätt att upprätta ett lokalt självstyre på Nineveslätten, utanför Mosul i norra Irak.
Det är en rättighet som är inskriven i Iraks konstitution, men något som Iraks ledare försöker ignorera.
Faktum är att Mellanösterns alla kristna grupper lever farligt. Vi har sett det i Irak och vi ser det i Egypten, vars tio miljoner stora kristna befolkning har fått det sämre efter demokratiframgångarna på Tahrirtorget. Därför är det angeläget att ta hoten mot Mellanösterns assyrier och andra kristna grupper på största allvar.
Olle Wästberg.
Cecilia Wikström.
Fredrik Malm.
Ninos Maraha.
FAKTA.
RERNA.
N.
