OneSwarm tar över efter The Pirate Bay.
För ett par veckor sedan såg jag en notis om ett nytt fildelningsverktyg som heter OneSwarm. OneSwarm skiljer sig från den nu dominerande torrent-tekniken genom att erbjuda anonymitet. Användaren kopplar enbart upp sig mot tillförlitliga vänner, som i sin tur är uppkopplade mot sina övriga vänner. Resultatet blir ett nätverk som låter användarna fildela utan att avslöja för omvärlden vilka filer de delar ut eller laddar hem. Det blir mycket svårt för utomstående att övervaka den enskilde användaren.
Jag skrev ett kort inlägg om OneSwarm på min blogg, och såg i besöksstatistiken att det fanns ett oerhört intresse för detta fildelningsverktyg. Mer än hälften av mina besökare hade hittat bloggen genom att söka efter OneSwarm i Google. Trots att det enda som skrivits om OneSwarm var ett par kortare artiklar i teknikpressen fanns det en omedelbar efterfrågan på denna anonyma fildelningsteknik.
Av nyfikenhet hörde jag av mig till den grupp vid University of Washington som utvecklat verktyget. De berättade att tolv dagar efter att OneSwarm släppts hade mer än 100 000 besökare hittat till projektets hemsida, trots att ingen marknadsföring hade skett. Över 40 procent av besökarna kom från Sverige, och projektets webb-forum har tagits över av svenskar som utbyter kontaktinformation för att kunna dela filer med varandra.
Just nu förhandlar EU fram det internationella antipiratavtalet ACTA, som bland annat är tänkt att stoppa mellanhänder som The Pirate Bay. Men redan innan ACTA-avtalet har hunnit slutas och innan The Pirate Bay-grundarna har fått sin dom sprids teknik som gör lagskärpningarna verkningslösa och The Pirate Bay överflödigt.
Om OneSwarm blir det verktyg som tar över efter The Pirate Bay:s torrent-databas blir det omöjligt för skivbolagens privatpoliser att se enskilda fildelares IP-nummer, och därmed kan inte heller fildelare identifieras. Det finns inte heller några centrala administratörer som kan ställas inför rätta för medhjälp till upphovsrättsintrång. OneSwarm är, som namnet antyder, en svärm och det finns ingen central aktör att angripa.
Hur många som har installerat OneSwarm på sina datorer är okänt eftersom programmet kan spridas fritt, men bara från projektets hemsida har 25 000 nedladdningar skett. Att programmet sprids så snabbt bara någon vecka efter att det släppts förvånar utvecklarna. Programmet är fortfarande inte så användarvänligt som det kan komma att bli.
Utvecklarna ska dessutom skapa stöd för att bygga ihop OneSwarm med populära sociala nätverk. Då förväntas antalet användare öka dramatiskt, men redan nu växer svärmen i snabb takt. Det skulle inte förvåna mig om det finns hundratusentals svenskar i nätverket före slutet av den här månaden.
OneSwarm är långt i från det första verktyget som erbjuder anonym kommunikation på internet, men det har kommit i precis rätt tid för att slå igenom. De senaste årens fildelningdiskussioner har uppmärksammat internetanvändare på hur öppet de exponerar sin ip-adress, både i samband med fildelning och i samband med andra aktiviteter. Om Internetleverantörernas nuvarande tystnadsplikt luckras upp kan ip-adressen enkelt kopplas till en person, och plötsligt är det som sker hemma i vardagsrummet inte längre en privatsak. Fildelningsdebatten har tydliggjort detta, och i praktiken fungerat som en enorm marknadsföringskampanj för anonymitetstjänster.
Om det blir OneSwarm eller något annat verktyg som tar över som ny standard efter torrent-tekniken är för tidigt att säga, men teknikutvecklingens riktning framstår som ganska klar. Nästa generation fildelningsverktyg använder sig av anonyma, decentraliserade nätverk. Vilka åtgärder kommer upphovsrättsindustrin att föreslå för att kontra den här utvecklingen? Förbud mot tekniken? Obligatoriska övervakningsprogram i varje hemdator?.
Karl Sigfrid, Riksdagsledamot(M).
