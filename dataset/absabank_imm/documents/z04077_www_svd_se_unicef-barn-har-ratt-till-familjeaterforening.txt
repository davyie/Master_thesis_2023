Unicef: Barn har rätt till familjeåterförening.
Att neka barn rätt att återförenas med sin familj innebär att vi stänger dörren för en av de få lagliga vägar som i dag finns in i Sverige och EU. Konsekvenserna för barn kan bli förödande, skriver Véronique Lönnerblad och Christina Heilborn, Unicef Sverige.
Alla barn ska ha rätt till familjeåterförening oberoende av skyddsskäl.
Det här är en argumenterande text med syfte att påverka. Åsikterna som uttrycks är skribentens egna.
Nästa vecka kommer med all sannolikhet den tillfälliga utlänningslagen att beslutas i riksdagen. Vissa förbättringar har gjorts mot ursprungsförslaget efter den omfattande kritiken från Unicef Sverige och övriga remissinstanser. Dock har inte kravet om att låta barn förenas med sin familj tillgodosetts. Det strider mot barnkonventionen.
Sverige säger sig vilja främja fler lagliga vägar till Sverige och EU, då möjligheten att på ett lagligt sätt ta sig hit idag i princip är obefintlig. Fler lagliga vägar är ett krav som även Unicef Sverige sedan länge har drivit. Regeringen har dessutom tillsatt en utredning med uppdrag att se över hur fler lagliga vägar ska bli möjliga.
Det är mot bakgrund av detta paradoxalt att samma regering, som dessutom tidigare i våras banat väg för att göra barnkonventionen till svensk lag, nu vill driva igenom lagändringar som innebär färre lagliga vägar in i Europa. Hur går dessa motstridiga politiska initiativ ihop?.
Unicefs uppdrag är att se till att staten uppfyller sina skyldigheter enligt barnkonventionen och se till att den efterlevs. Barnkonventionen är tydlig när det gäller alla barns lika värde och rättigheter. Oavsett under vilka omständigheter ett barn lever i, eller vilken skyddsstatus man tillskrivs, har alla barn rätt att leva med sin familj.
Vi är väl medvetna om att det nuvarande lagförslaget har som huvudsyfte att begränsa antalet asylsökande i Sverige. Rätten till familjeliv har dock en så stor påverkan för ett barns liv och utveckling att utförliga barnkonsekvensanalyser måste göras. Dessa saknas dock fortfarande i det nya lagförslaget.
SvD:s NYHETSBREV VALET 2018 – veckans viktigaste fördjupningar och granskningar.
Inskränkningarna i barns rätt till familjeåterförening innebär en överhängande risk att barn i stället söker illegala vägar för att återförenas med sina föräldrar och närstående. De löper därmed hög risk att hamna i händerna på smugglare, utsättas för sexuella övergrepp eller utnyttjas på andra sätt. Dessutom går barnen miste om sin skolgång. Detta kan dock förhindras om man i stället stärker barns ställning och rättigheter.
Unicef har fem förslag på hur detta kan göras:.
• Alla barn ska ha rätt till familjeåterförening oberoende av skyddsskäl. Lagförslaget innebär att man behandlar barn olika genom att göra skillnad mellan de barn som har flyktingstatus och de barn som bedöms ha alternativa skyddsbehov. Det står i direkt strid med barnkonventionen.
• Barn ska ha rätt att återförenas med övriga närstående. Familjebegreppet måste ses över. Även närstående ska ha möjlighet att återförenas med barnet, om föräldrarna inte kan eller finns för barnet.
• Barn ska ha rätt att återförenas med sina syskon.
• Familjeåterföreningsärenden som rör barn måste prioriteras och hanteras skyndsamt.
• Ansökningarna för familjeåterförening bör förenklas och subventioneras. Kostnaderna är i dag höga vilket gör att alla inte har råd. Dessutom är processen krånglig.
Unicef Sverige anser att regeringen tydligare ska lyfta barns rätt till familjeåterförening i de gemensamma EU-diskussionerna, samt främja fler legala vägar till EU i stället för att begränsa dem. Sverige har vid tidigare granskningar av FN:s barnrättskommitté fått kritik för att vi inte lever upp till alla barns lika rättigheter. Det är djupt illavarslande att vi än en gång är på väg att gå emot barnkonventionen och dessutom stänga dörren för en av de få lagliga vägarna in i vårt land och övriga Europa.
Véronique Lönnerblad.
generalsekreterare Unicef Sverige.
Christina Heilborn.
programchef Unicef Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
