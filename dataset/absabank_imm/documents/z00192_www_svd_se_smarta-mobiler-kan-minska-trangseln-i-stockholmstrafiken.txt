Smarta mobiler kan minska
trängseln i Stockholmstrafiken.
I dag har nästan alla smarta telefoner med gps och internetanslutning. Då är det en enkel sak att matcha resbehov i realtid. Det finns redan system som klarar detta, skriver trafikplanerare Björn Abelsson.
På infartslederna till centrala Stockholm sitter i dag i genomsnitt, under morgonens högtrafik, 1,1 personer i varje bil.Björn Abelsson.
Det här är en argumenterande text med syfte att påverka. Åsikterna som uttrycks är skribentens egna.
Det finns gott om förslag på hur vi skulle kunna minska trafikträngseln i Stockholm. Bygg ut kollektivtrafiken, säger en del. Citybanan byggs just ny för några tiotals miljarder kronor och man diskuterar alternativa sträckningar för en tunnelbana till Nacka och en utbyggnad av Tvärbanan. Bygg nya trafikleder säger andra. En ny sträckning för E4 byggs för ytterligare några tiotals miljarder kronor från Tureberg till Kungens kurva. Norra Länken är på gång och Österleden finns på mångas önskelista.
Gemensamt för alla dessa projekt är att de är mycket dyra och tar mycket lång tid att genomföra, samt att de inte påverkar trängseln i trafiken mer än ytterst marginellt. För varje ny trafikled som byggs blir det ytterligare ett antal pendlare som väljer bilen i stället för kollektivtrafiken. När Södra Länken öppnades för trafik ökade trafiken från Nacka-Värmdö i ett slag med 10 000 fordon per dygn. Många av dessa valde sedan Essingeleden, och restidsvinsterna för de nya bilisterna från Nacka-Värmdö fick till stor del betalas i ännu längre köer av de bilister som redan fanns på Essingeleden. Att bygga ut kollektivtrafiken kan ge en liten minskning av andelen bilpendlare, men räcker inte ens till för att hålla kvar trängseln på dagens nivå. Möjligen hjälper det till att minska biltrafikens ökningstakt.
Samtidigt finns ett enkelt och billigt alternativ som snabbt skulle minska trängseln radikalt. På infartslederna till centrala Stockholm sitter i dag i genomsnitt, under morgonens högtrafik, 1,1 personer i varje bil. Antalet tomma bilstolar som rullar in mot City är lika stort som det totala antalet sittplatser i kollektivtrafiken in mot city under samma tid. Teoretiskt skulle alltså hela kollektivtrafiken kunna ersättas med samåkning. Men redan om varannan bilförare skulle ta en passagerare, som annars skulle ha rest i egen bil, så skulle biltrafiken minska med 25 procent, eller mer än effekterna av trängselskatten.
Men samåkning har provats utan resultat, kanske någon invänder. Det är sant. Men det som har provats är planerad, schemalagd samåkning. Att detta inte fungerar är lätt att inse. Du har bara ett alternativ att komma hem. Blir du försenad eller av något skäl missar din samåkningspartner så måste du ta kollektivtrafiken. Och eftersom du från början åkte i egen bil är kollektivtrafiken troligen inget bra alternativ för dig.
Alternativet är i stället oplanerad, spontan samåkning. När nästan alla har smarta telefoner med gps och internetanslutning är det en enkel sak att matcha resbehov i realtid. Det finns redan system som klarar detta. Citihaiq och Avego är två sådana. När man anslutit sig till systemet slår man bara en enkel kod på telefonen. Koden förklarar var man är, vart man ska och om man vill åka med eller ha en passagerare. På några sekunder hittar systemet en lämplig samåkningspartner och meddelar när och var man ska träffas. Med många användare blir detta inom någon minut och något hundratal meter.
Skräddarsydda kurser i ämnen som intresserar och engagerar både kropp och själ.
Problemet är hur man ska komma från dagsläget med bara några enstaka deltagare till många. Så länge det är få som deltar blir det naturligtvis nästan inga matchningar. Men om tio procent av Stockholms bilister vore med skulle det på en normal infartsled ta högst en minut innan det kom någon man kunde åka med.
För att skapa incitament för ökad samåkning finns två kraftfulla åtgärder. Dels kan man fördubbla trängselskatten. Detta skulle i sig minska biltrafiken, men kombinerat med en satsning på samåkning skulle effekten bli ännu större. Det är dessutom svårt att argumentera mot en höjd trängselskatt, när den som inte vill eller kan betala kan få en billigare och snabbare resa än i dag genom att samåka. Dyrare blir det bara för dem som envisas med att åka ensam i sin bil. Dels kan man tillåta bilar med fler än en person i att utnyttja kollektivkörfälten. Det betyder, att samåkare skulle få betydligt snabbare resor än i dag. I någon mån skulle kanske detta medföra ökad trängsel i bussfilerna. Men det skulle mer än väl kompenseras av att kollektivtrafiken skulle få ökad framkomlighet på alla de ställen där det inte finns busskörfält.
Visst finns det en rad sociala, juridiska, ekonomiska och säkerhetsmässiga frågor som måste lösas. Vad gäller säkerheten torde dock ett system som hela tiden registrerar var användarna finns medföra att risken för rån eller personvåld är mycket liten, troligen betydligt lägre än i taxi eler tunnelbana. Systemet ger också möjlighet för användarna att tala om vilka de vill eller inte vill samåka med. Kvinnor kan exempelvis välja att bara samåka med andra kvinnor.
Spontan samåkning testas för närvarande i Seattle, USA. Där används systemet Avego. Ett stort samåkningsförsök planeras i Bergen, Norge under ledning av det norska Vegvesendet. Här har man utvecklat ett eget system som inkluderar taxi och kollektivtrafik. Om man satsar några hundra miljoner kronor på ett rejält försök i Stockholm skulle man troligen redan på några år få en märkbar minskning av trängseln i trafiken. Och fullt utbyggd skulle samåkning kunna bli en av de viktigaste delarna i Stockholms trafiksystem.
BJÖRN ABELSSON.
trafikplanerare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
