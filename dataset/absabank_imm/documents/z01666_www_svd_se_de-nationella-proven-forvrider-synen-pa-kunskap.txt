De nationella proven förvrider synen på kunskap.
Att klara de nationella proven har för många skolor blivit ett självändamål på bekostnad av verklig kunskap. Utvecklingen är oroande. Den skapar stress och oro hos våra barn och ungdomar. Men framför allt riskerar den att förändra elevernas och skolans kunskapssyn. Det skriver gymnasieläraren Kadir Meral.
Att klara de nationella proven har blivit ett självändamål.Kadir Meral.
Det här är en argumenterande text med syfte att påverka. Åsikterna som uttrycks är skribentens egna.
I dagarna medan solen skiner och träden blommar ut kämpar tusentals svenska elever med nationella prov i diverse ämnen. Ångesten och stressen hos eleverna växer varje vår inför skolavslutningen. Då ska läsåret knytas ihop med massor av ordinarie prov och inlämningsarbeten. Kvarhängande rester i de olika ämnena skall kompletteras. Utöver allt detta ska man göra nationella prov i flera ämnen där varje prov tar flera timmar, som tas från den återstående värdefulla tiden.
De nationella proven har alltid varit ett orosmoment för eleverna. Och i samband med att skolminister Jan Björklund har ökat omfånget och extrabetonat vikten av de nationella proven har dessa prov förvandlats till dagen D, då mandomsprovet ska genomföras.
Situationen förvärras ytterligare av att en del lärare misstolkar provens syfte och tar dessa som examensprov. När situationen blir ohållbar börjar både elever och lärare hitta olika lösningar som man kan ifrågasätta.
I till exempel ämnet matematik tillägnar man många timmar inför provet åt att öva på gamla nationella prov. Stavros Louca undersöker 17 gamla nationella prov och serverar sina elever i klass 9A olika slags uppgifter som kan komma på årets prov. Även om han verkar ha dragit ambitionen till den yttersta spetsen så kan jag påstå att han är inte ensam om att förbereda sina elever på det här sättet. Eleverna lär sig att knäcka koderna snarare än att förstå själva innehållet och tankegångarna.
Detta tillvägagångssätt att förbereda sig inför ett prov är inte något nytt eller ovanligt. Det har förekommit i åratal hos svenska högskolor.
Jag minns under min lärarutbildning då jag gjorde en tentamen i en kurs hela tre gånger utan att få godkänt. Detta trots att jag hade varit på varenda föreläsning och seminarium, pluggat flera timmar och var väl förberedd. Räddningen blev när en kursare rekommenderade mig att köpa ett så kallad kompendium med gamla prov inom det aktuella kursen. Jag löd kompisens tips och vips så var jag godkänd efter det fjärde försöket. Metoden har med tiden överförts till de lägra stadierna, gymnasium och grundskola.
Många sluga entreprenörer har utnyttjat det prekära läget som har uppstått och startat diverse intensiva helg- och veckokurser inför nationella prov. Utöver skoltiden luras eleverna lägga massvis med tid och pengar för att öva inför proven. En inlärningsmetod som inte främjar skolverkets mål med de nationella proven.
Enligt skolverket syftar de nationella proven i huvudsak till att:.
• stödja en likvärdig och rättvis bedömning och betygssättning.
• ge underlag för en analys av i vilken utsträckning kunskapsmålen nås på skolnivå, på huvudmannanivå och på nationell nivå.
Proven skall också bidra till:.
• att konkretisera kursplanernas mål och betygskriterier.
• en ökad måluppfyllelse för eleverna.
Men tyvärr har många skolor, både i sin tolkning av provresultaten och i sina metoder att förbereda eleverna, kringgått syftet. Att klara de nationella proven har blivit ett självändamål på bekostnad av den verkliga förståelsen och kunskaper i de olika ämnena. Utvecklingen är oroande. Den skapar stress och oro hos våra barn och ungdomar. Men framför allt riskerar den att förändra elevernas och skolans kunskapssyn.
Därför återstår i mitt tycke två åtgärder för att stoppa den negativa utvecklingen; antingen genomför man en stor satsning där skolorna fortbildas i att tolka och jobba med de nationella proven utifrån dess syften eller så skrotar man de nationella proven och utvecklar andra bedömningsmetoder.
KADIR MERAL.
gymnasielärare i Kungälv.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
