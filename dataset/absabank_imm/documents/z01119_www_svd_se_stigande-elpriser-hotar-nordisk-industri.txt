Stigande elpriser hotar nordisk industri.
Klimathotet är en av de största utmaningarna världen står inför. Samtidigt står vi mitt i en djup ekonomisk kris. Industrier tvingas slå igen, människor blir arbetslösa och välfärden blir lidande. Och den nordiska konkurrenskraften kommer snart att påverkas ytterligare negativt eftersom elpriset väntas öka kraftigt i framtiden. Som ett resultat av dyr el kommer industrin inte kunna nyinvestera på den nordiska marknaden vilket i sin tur leder till att fler jobb försvinner.
Det här är en argumenterande text med syfte att påverka. Åsikterna som uttrycks är skribentens egna.
El är en viktig råvara för nordisk industri och utgör en betydande del av produktionskostnaderna. Till exempel i metallraffinering kan elen uppgå till så mycket som hälften av alla produktionskostnader.
Handeln med utsläppsrätter inleddes 2005. På kort tid ökade elpriset dramatiskt på den nordiska elmarknaden. Sedan införandet av utsläppsrättshandeln har elkonsumenter betalt för utsläppsrätter för all kraftproduktion, även för den el som produceras utan att skapa några koldioxidutsläpp. Elkonsumenterna i de nordiska länderna –såväl industrin som hushållen–betalade över 5,9 miljarder euro extra till kraftbolagen under förra året på grund av handeln med utsläppsrätter. Detta är ungefär fem gånger så mycket som det faktiska priset på utsläppsrätter för elproduktion i Norden.
Industrin står helt bakom målet att förebygga klimatförändringar. Koldioxidutsläppen måste minska och det kommer att leda till en brist på utsläppsrätter. Pristrycket på el kommer att bli än mer smärtsamt för industrin från 2013 då nästa utsläppshandelsperiod börjar. Mängden utsläppsrätter kommer då att minska successivt. Nordiska elkonsumenter bör vara med och bidra till att skydda klimatet genom att betala för utsläppen, men enbart för de fak- tiska utsläppen och inte för kraftbolagens extravinster.
Ansvariga ministrar för eko- nomi, handel och industri i de nordiska länderna bör vara allvarligt oroade över industrins konkurrenskraft och ta initiativ för att hitta en lösning. Åtgärder är nu akuta för att utveckla elmarknaden på ett sätt som tar hänsyn till basindustrins konkurrenskraft i Norden. En gemensam och oberoende undersökning bör omedelbart inledas där hänsyn till effekterna på samhällsekonomin tas utifrån regionala aspekter, skattebelastning, sysselsättning samt globala miljökonsekvenser. Den elintensiva industrin i Norden står inför en stor utmaning och det krävs handling på politisk nivå i hela Norden för att värna industrin, klimatet och välfärden.
KENNETH ERIKSSON.
Skräddarsydda kurser i ämnen som intresserar och engagerar både kropp och själ.
ordförande i SKGS (Skogen, Kemin, Gruvorna och Stålet).
STEIN LIER HANSEN.
vd i Norsk Industri.
MARTTI MÄENPÄÄ.
vd i The Federation of Finnish Technology Industries.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
