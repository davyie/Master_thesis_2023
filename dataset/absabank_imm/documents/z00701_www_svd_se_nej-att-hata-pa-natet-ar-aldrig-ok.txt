Nej, att hata på nätet är aldrig ok.
Bahnhofs Anya Alenberg skriver att "näthat kan vara ok" och att "vi måste få bli arga". Jag ifrågasätter starkt vad det ena har med det andra att göra och vill tydligt markera att hat aldrig är ok. Vare sig i verkliga livet eller på nätet, svarar Per Anders Prabert, vice vd, mySafety Försäkringar AB.
Faktum är att jag själv blir rejält arg när jag läser inlägget. Rätten att bli arg är en självklarhet som knappast någon lär ifrågasätta. Det är mänskligt och nödvändigt enligt mig. Men att omvandla ilska till hat är något helt annat.
Det här är en argumenterande text med syfte att påverka. Åsikterna som uttrycks är skribentens egna.
Nu finns det olika typer av hat på nätet. Dels det hat som är olagligt och det är förstås inte det Anya Alenberg menar. Jag antar att hon istället menar allt det där hatet på nätet som inte är så farligt egentligen. Det som man borde tåla. Om man inte var så känslig och lättstött. Ett litet könsord hit och ett litet rasistisk påhopp dit.
Anya tycks vilja ursäkta den typen av näthat med att "när det går fort blir det ibland fel" och att "känslorna svämmar över". Det är en fatalistisk inställning vi aldrig kan acceptera i ett civiliserat samhälle.
Även om ilska är en känsla vi knappast ska förbjuda så är nätet ovanligt dåligt för att uttrycka ilska på – alltså precis motsatsen till vad Anya Alenberg säger. Internet och sociala medier i synnerhet är ofta ett trubbigt verktyg för att visa känslor.
Det finns få som uttryckt detta bättre än komikern Louis CK under ett av sina besök hos Conan. I korthet går det ut på att barn är rejält elaka mot varandra, för att testa var gränsen går på motpartens reaktion. När de gör samma sak på nätet får de ingen reaktion –och lär sig därmed ingenting om gränsdragningar. Och man kanske skall reflektera över om detta inte också är applicerbart på vuxna.
Accepterar vi för hård ton på nätet, och särskilt hat, är det lätt att vi hamnar i ett samtalsklimat där hårdast vinner. Vi bör alltså göra precis tvärtemot vad Anya säger – vi får aldrig acceptera hat på nätet och vi måste inse att det oftast är helt fel att vara arg på nätet.
Skräddarsydda kurser i ämnen som intresserar och engagerar både kropp och själ.
Det är inte bara Anya Alenbergs inlägg som visar att vi måste ta en ny, hårdare riktning mot näthatet. Diskussionerna under de första dagarna här i Almedalen har visat detsamma. Generellt är vi för fega att sätta ner foten. Generellt är vi för accepterande. Vi har i min mening inte råd att låta utvecklingen gå mot en ännu hårdare ton på nätet.
Per Anders Prabert.
vice vd, mySafety Försäkringar AB.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
