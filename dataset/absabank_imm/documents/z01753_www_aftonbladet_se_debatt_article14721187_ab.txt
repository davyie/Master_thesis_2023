Kulturministern har förbrukat sitt förtroende.
Det finns en brist på medvetenhet om rasism i det svenska samhället. Det finns också en brist på politiska ställningstaganden mot rasism i det svenska samhället. Kulturministern Lena Adelsohn Liljeroth visar prov på båda dessa brister.
Även om det finns en viss politisk beredskap i dagens Sverige mot sexism, finns det ingen liknande beredskap mot rasism eller rasismens sexistiska uttryck. Rasdiskriminering är inte ens erkänd i svensk lag. Detta trots att Sverige skrivit under på FN:s konvention om avskaffande av alla former av rasdiskriminering.
Lena Adelsohn Liljeroth skriver att även om konstverkets symbolik med rätta kan anses avskyvärd var avsikten med konstverket i själva verket att utmana rasism. Det kan det väl knappast anses vara en utmaning mot rasismen att som minister välja att skära bort genitalierna på ett konstverk föreställande en rasitisk karikatyr av en svart kvinnokropp med blackface till ljudet av konstnärens jämmer. Att Ministern sedan skrattandes matar en bit av genitalierna till konstnären framför en publik av skrattande och fnissande vita personer är inget annat än såväl rasistiskt som sexistiskt. Ministerns agerande är ett prov på hur den svenska politiska medvetenheten om att skydda kvinnokroppens integritet inte gäller svarta kvinnors kroppar.
Lena Adelsohn Liljeroth har rätt i att det tillhör hennes ”uppdrag att värna de demokratiska värderingar som motverkar rasism, intolerans och främlingsfientlighet”. Men det har hon i det här fallet grundligt misslyckats med.
Lena Adelsohn Liljeroth har förbrukat sitt förtroende som Minister i ett styrelseskick som säger sig respektera alla människors lika värde och bör avgå. Ministrar i Sverige har tidigare avgått för mindre.
Madubuko Diakité.
Abdalla Gasimelseed.
Momodou Jallow.
Victoria Kawesa.
Michael McEachrane.
Utz McKnight.
Kitimbwa Sabuni.
Minna Salami.
FAKTA.
