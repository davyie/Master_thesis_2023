Underlätta pendlingen i Mälardalen.
Mälardalens län bör ha norra Europas bästa lösning för tågpendling och annat resande. Det skulle göra positiv skillnad för både företag och annan verksamhet i regionen, liksom för de många människor som bor och arbetar här. Men då gäller det att regionens beslutsfattare tar ett samhällsansvar över sina länsgränser, skriver flera debattörer.
Bättre förutsättningar för tågpendlingen i Mälardalen kräver att beslutsfattare agerar. Vi har identifierat två knäckfrågor som är avgörande om Mälardalsregionen ska fortsätta vara attraktiv för jobb och företagande:.
Det här är en argumenterande text med syfte att påverka. Åsikterna som uttrycks är skribentens egna.
1. Vidga Stockholmsperspektivet. I dag kör två helt skilda tågsystem pendlingstrafiken i Stockholm och Mälardalen. Dels de olika länens egen spårtrafik (till exempel SL:s pendeltåg och tunnelbana), dels SJ:s regionaltåg till angränsande län, kallat TiM (Trafik i Mälardalen). Dagens regionaltågstrafik körs av SJ och upplevs av pendlarna som bristande då det oavsett väder råder ständiga förseningar och störningar. Det goda trafiksystem som utlovades för drygt 15 år sedan har inte kommit till stånd.
Framkomligheten på järnvägsnätet i Mälardalen är så nedsatt att det på vissa banor inte går att sätta in fler tåg trots behov. Det råder en konkurrens om spårkapacitet mellan å ena sidan regionaltåg (SJ) och lokala pendeltåg (SL), å andra sidan mellan regionaltåg (SJ) och interregionala snabbtåg (SJ med flera företag). De infrastruktursatsningar som i dag görs riskerar att bära liten frukt inom en rimlig framtid; Mälarbanan är exempel på en sådan sträcka där endast delar av satsningarna är finansierade trots att hela sträckan ingår i Trafikverkets nationella plan.
2. Samordna biljettpriser över länsgränserna. Priset för ett 30-dagarskort skiljer sig avsevärt åt om man pendlar inom Stockholms län eller i angränsande län. Ett 30-dagarskort hos SL kostar 790 kronor och omfattar resor inom hela Stockholms län, men ett 30-dagarskort med TiM kostar oftast 3000 till 4000 kronor om kortet även omfattar resor med länstrafikbolagen. Detta är också ungefär dubbelt så dyrt som länsöverskridande trafik i Öresundsregionen. De höga priserna omöjliggör i praktiken arbetspendling för låginkomsttagare. Regering, riksdag, landsting och politiska partier talar ofta om utanförskap, men bidrar själva till detta genom sin inställning till regional pendling över länsgränser och annat resande.
Mälardalstrafik (Mälab) som ägs av de sex landstingen i Mälardalen planerar ett nytt system för regionaltåg från 2017. Som komplement till de av Mälab lagda förslagen har föreningen TIM-pendlare nyligen publicerat en utredning. Den visar att det är fullt möjligt att få en bra tågtrafik till betydligt lägre kostnader än idag. Föreningen presenterar en samling olika förslag för att uppnå detta. Med en måttlig skattefinansiering (lägre än i de flesta regioner) bör biljettpriset kunna sänkas cirka 30 procent.
Det förutsätter att regionen genom Mälab tar ett helhetsgrepp om trafiken. De olika biljettsystemen måste samordnas och ett antal åtgärder i infrastrukturen måste till.
Skräddarsydda kurser i ämnen som intresserar och engagerar både kropp och själ.
PETER GERMER.
regionchef Företagarna Mälardalen.
LARS JAGRÉN.
chefsekonom Företagarna Mälardalen.
ISABEL DELLACASALINDBERG.
ordförande föreningen TiM-pendlare.
EVERT ANDERSSON.
sakkunnig föreningen TiM-pendlare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
