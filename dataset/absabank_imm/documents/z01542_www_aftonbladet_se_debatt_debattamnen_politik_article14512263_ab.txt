S – väck misstroende- förklaring mot Tolgfors.
”Ekots” avslöjande om Sveriges strategiska vapensamarbete med Saudiarabien väcker förvåning och förskräckelse. Inte nog med att Sverige exporterar vapen till diktaturer i världen, nu har Sverige gått steget längre och överför strategisk kunskap genom hemliga operationer till en är världens hårdaste diktaturer. Detta har skett bakom ryggen på svenska folket. Ytterst ansvarig är regeringen och försvarsministern Sten Tolgfors.
Den arabiska våren i Nordafrika och Mellanöstern engagerade svenska folket. Många svenskar följde protesterna aktivt och försökte ge stöd genom att föra demonstranternas budskap vidare. Många är vi därför som med ilska sett hur Saudiarabien aktivt har använt sin militär och sina vapen för att kväsa omgivande länders gryende demokratiska krafter. Vi har exempelvis alla kunnat ta del av blodiga bilder från Bahrain efter den saudiska militära invasionen år 2011. Detta, blodiga angrepp mot civilbefolkningar som tröttnat på förtryck, är vad Saudiarabien använder sina vapen till. Sverige får blod på sina händer genom det militära stödet till Saudiarabien.
Enligt Tolgfors ville regeringen samarbeta militärt med Saudiarabien för att kunna försvara mänskliga rättigheter i landet. Med den här typen av kommentarer förolämpar den moderate försvarsministern det svenska folket och alla de som kämpar för mänskliga rättigheter i Mellanöstern. Skulle vi kanske bygga vapenfabriker i Nordkorea, Burma eller Iran för att hjälpa befolkningarna till demokrati?.
Sverige har en historia av att värna mänskliga rättigheter. Under våra stoltaste år hade vi ett rykte som en humanitär stormakt. Vårt ställningstagande för demokrati och frihet illustreras inte minst i vårt stöd till kampen mot apartheid i Sydafrika. Många svenskar känner stolthet över att det arbetet stod fritt från egna ekonomiska intressen. Nu solkas Sveriges rykte ner. Vi tvingas att skämmas över hur Sverige har agerat.
I detta läge måste Socialdemokraterna stå upp för mänskliga rättigheter och en progressiv utrikes- och säkerhetspolitik. Mot den bakgrunden bör vårt parti väcka misstroendeförklaring i riksdagen mot Sten Tolgfors.
Jytte Guteland.
Tidigare ordförande i SSU.
Ardalan Shekarabi.
Ersättare i Europaparlamentet (S), tidigare ordförande i SSU.
