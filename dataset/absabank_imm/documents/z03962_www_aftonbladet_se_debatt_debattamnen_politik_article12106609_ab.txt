”Nu prövas det genuint svenska”.
De scener som utspelar sig i Vellinge kommun just nu är skrämmande. Uttalanden som ”flyktingpolitikens sammanbrott”, ”fulltständigt oacceptabelt” och ”det kan inte längre vara ett kommunalt problem i Sverige att ta emot denna strida ström av tonårspojkar från oroshärdar i Asien och Afrika” från Moderaternas ordförande i Skåne, tillika Vellinges starka man Lars-Ingvar Ljungman (m), kantas av ännu grövre och råare uttryck.
Nu prövas allas vår människosyn. Nu prövas också regeringens ansvarstagande.
Sedan i sommars har antalet ensamkommande flyktingbarn ökat i snabb takt. Prognosen är att drygt 2000 barn kommer att komma till vårt land. De har färdats långt och många av dem är mycket bräckliga. En del av dem har få bevittna hur nära anhöriga mördats och våldtagits. Dessa barns asylskäl ska prövas, precis som alla andras, av Migrationsverket och senare i domstol om beslutet överklagas. En del kommer inte att få stanna. Andra kommer att få göra det.
I avvaktan på detta måste dessa barn ha någonstans att sova och någon som tar ansvar för deras uppehälle. I dag finns fyra transitkommuner. Malmö är en av de fyra transitkommunerna som tar ett stort ansvar.
Problemet är att det fortfarande är för få kommuner som ställer upp. Flyktingbarnen hamnar då i en hemsk moment 22-situation. Tecken finns på att Migrationsverkets handläggningstider förlängs på grund av att man inte får platser i kommunerna. På grund av de förlängda handläggningstiderna och all ovisshet kring framtiden mår barnen extra dåligt. Flera av dem har försökt skada sig själva och till och med ta sitt liv.
Vi Socialdemokrater är de första att hålla med om att frågan inte är enkel. Många principer står mot varandra. Men som läget är i dag är situationen ohållbar. När kommunerna den 1 juli 2006 tog över ansvaret för ensamkommande barns boende var aldrig tanken att ett fåtal kommuner skulle bära detta ansvar.
Frågan har lyfts till EU-nivån av regeringen. Det är bra. Men löser inte den aktuella och akuta situationen i Sverige. Staten har höjt ersättningen och betalar kommunerna fullt ut. Det är bra. Sveriges Kommuner och Landsting och Migrationsverket har skrivit till alla kommuner. Det är också bra. Fler kommuner har ställt upp, men inte tillräckligt många!.
Nu måste regeringen och migrationsminister Tobias Billström ta fler initiativ. Han är ytterst ansvarig på det här området. I avvaktan på det får vi alla bevittna de hemska scener som utspelar sig i Vellinge och Malmö. Barn som vädjar om vår hjälp. Barn som är så desperata och bräckliga att de till och med försöker ta sitt liv. Vuxna som hetsar mot att ta gemensamt ansvar och vill lämna dessa unga människor i sticket.
För mig är detta inte främst en partipolitisk fråga. Jag är övertygad om att alla riksdagspartier vill ha en annan ordning. Jag är helt övertygad om att de allra flesta av oss svenskar är beredda att ge ensamkommande flyktingbarn med skyddsbehov en hjälpande hand.
De flesta av oss har barn runt omkring oss; egna barn eller barnbarn. Vi följer dem i deras utveckling. Gläds när de mår bra, utvecklas och når framgång i sina liv. Och vi känner oro och försöker finnas där när de behöver vårt stöd. Nästan samma känsla och handlingskraft har vi också för våra grannars barn. Det är det som gör så många av oss så stolta över vårt land. Det är därför Sverige är så fantastiskt. Nu prövas det genuint svenska.
FAKTA.
Luciano Astudillo, (S).
