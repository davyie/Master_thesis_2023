Så ska vården klara flyktingströmmen.
För att regeringen och de statliga myndigheterna bättre och tydligare ska kunna stödja hälso- och sjukvården med tanke på den stora flyktingströmmen kommer regeringen nu att besluta om fyra uppdrag till de statliga myndigheterna, skriver Gabriel Wikström (S), ansvarig minister.
Ett första steg in i det svenska hälso- och sjukvårdssystemet för asylsökande är hälsoundersökningar.
Det här är en argumenterande text med syfte att påverka. Åsikterna som uttrycks är skribentens egna.
Medarbetare inom de svenska välfärdssystemen gör just nu stora insatser för att möta de ökade behov som kommer av att många personer på kort tid kommer till vårt land som flyktingar. Vissa sektorer som exempelvis Migrationsverkets verksamhet samt boenden och socialtjänst är extra ansträngda.
De ökade behoven påverkar också hälso- och sjukvården, även om situationen generellt sett i dag inte är lika ansträngd som inom exempelvis socialtjänsten. Det finns landsting där situationen är särskilt svår, och det finns också delar av hälso- och sjukvården där utmaningarna är större. Det handlar exempelvis om olika former av asylhälsa, men också tandvård och primärvård. Även barnsjukvården påverkas på ett speciellt sätt, då asylsökande barn har mer omfattande rätt till sjukvård än vuxna.
Ett första steg in i det svenska hälso- och sjukvårdssystemet för asylsökande är hälsoundersökningar. Vi vet sedan tidigare, men blir allt mer tydligt i dag, är att hälsoundersökningar inte erbjuds alla asylsökande. Ett växande problem är också att det på många håll finns brist på tolkar, vilket försvårar såväl hälsoundersökningar som vård.
I takt med att fler kommer hit för att etablera sig kommer andra former av vårdbehov att uppenbara sig som sjukvården behöver möta.  Såväl jag som regeringskansliet följer dessa frågor nära. Fortfarande har vi dock ingen systematisk och tydlig bild av utvecklingen.
I den ändringsbudget som följde av regeringens överenskommelse om migrationsfrågor med de borgerliga partierna tilldelades landstingen nästan en och en halv miljard kronor för att kompensera för ökade kostnader i samband med flyktingmottagandet. Detta är utöver de ersättningar för exempelvis hälsoundersökningar som redan ges. Det är också utöver de miljardsatsningar på hälso- och sjukvården som fanns redan i regeringens höstbudget. Vi ser dock att det behövs även andra former av stöd än ekonomiska.
SvD:s NYHETSBREV VALET 2018 – veckans viktigaste fördjupningar och granskningar.
För att regeringen och de statliga myndigheterna på ett än bättre och tydligare sätt ska kunna stödja hälso- och sjukvården i detta arbete kommer regeringen på torsdagen att besluta om fyra uppdrag till de statliga myndigheterna:.
• Socialstyrelsen och Folkhälsomyndigheten får ett gemensamt uppdrag att stödja landstingen i deras arbete med att erbjuda hälsoundersökningar till asylsökande. De ska bland annat titta på om det går att förenkla och effektivisera hur hälsoundersökningarna kan och bör genomföras. Myndigheterna ska bistå landstingen med kunskaps- och metodstöd. Syftet med uppdraget är att andelen genomförda hälsoundersökningar ska öka. Regeringen har tidigare beviljat medel till en förstudie som Sveriges Kommuner och Landsting (SKL) genomför kring hur ohälsa hos nyanlända och asylsökande bäst kan mötas.  Resultaten därifrån ska vara en del i det arbete som Socialstyrelsen och Folkhälsomyndigheten – i samverkan med SKL – nu genomför kring hälsoundersökningarna.
• Socialstyrelsen får i uppdrag att kartlägga hur stödet kring andra talade språk än svenska ser ut inom hälso- och sjukvården och tandvården, för att underlätta för asylsökande och nyanlända att kommunicera med vården. I uppdraget ingår att kartlägga såväl tillgången till tolkar som tillgången till flerspråkig personal.
• Socialstyrelsen får i uppdrag att, tillsammans med de mest berörda myndigheterna samt SKL göra en fördjupad analys av hälso – och sjukvårdens och tandvårdens utmaningar och möjligheter när det gäller att tillhandahålla vård till asylsökande och nyanlända. I analysen ingår att titta på möjliga förändringar av hälso- och sjukvårdssystemets förmåga och funktionalitet, på kort och lång sikt, för att möta dessa utmaningar.
• Folkhälsomyndigheten får i uppdrag att göra en kartläggning och analys av behoven av vaccinationer hos asylsökande. I uppdraget ingår att, om det behövs, ta fram ett underlag med förslag på åtgärder för att underlätta för hälso- och sjukvården – inklusive barnhälsovården och elevhälsan – att kunna erbjuda asylsökande vaccinationer enligt tillämpliga vaccinationsprogram.
Delar av detta arbete är redan påbörjat av myndigheterna, men arbetet får nu ett tydligt fokus och tydliga mål. Genom ett sammanhållet arbete med analyser, samt metod- och kunskapsstöd så kan myndigheterna bättre stödja det viktiga arbete som otaliga medarbetare i vården som just nu genomför runt om i landet. Tillsammans är jag övertygad om att vi kan möta de utmaningar vi står inför.
Gabriel Wikström (S).
folkhälso-, sjukvårds- och idrottsminister.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
