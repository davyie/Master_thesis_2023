Svenska soldater var nära att dödas.
Jag vill inte skrämma upp anhöriga till de soldater som tjänstgör i Kosovo just nu. Jag tror inte att alla förstår hur nära det var att några av dem dog i strid i förra veckan. Eller hur nära det var att vi i Caglavica fick vårt eget Srbrenica, där en tragisk julidag 1995 den underbemannade holländska FN-truppen inte hade en chans att hindra serbernas massavrättning av bosniska muslimer.
Caglavica hade kunnat sluta lika tragiskt. De svenska skyttesoldaterna var alldeles för få.
Det var först när den svenske brigadchefen Anders Brännström bad amerikanska trupper om hjälp som han fick kontroll. Först med amerikanska marinsoldaters hjälp kunde han få ut sina egna skadade.
När Sverige sände ner den första Kosovobataljonen 1999 bestod den av 900 man. Den svenska närvaron i städer och byar de första åren var slående, överallt svenskflaggade pbv:er och sisus.
Sedan dess har styrkorna minskat varje år.
Förra året tog Sverige över efter britterna och fick ett dubbelt så stort ansvarsområde med 700 000 invånare. Ändå bestämde riksdagen att nära nog halvera den styrka som skickades ner i december.
Den svenska styrkan består nu av 500 man. Men det är siffror som måste granskas; 1999 hade vi en fullt utrustad bataljon, numera arbetar över hälften i olika staber. Skyttesoldaterna ute på gator och torg har minskat till bara ett par hundra.
Varför USA och Storbritannien valt att dra ner i Kosovo är lätt att begripa; de anser att deras soldater gör större nytta i Irak. Men Sverige har inga politiska eller ekonomiska intressen annorstädes i världen. Vi har däremot åtagit oss att garantera säkerheten för 700 000 människor i centrala Kosovo.
Vår nation – du och jag och regeringen – ansvarar för att skydda tiotusen serber mot etnisk rensning. Våra trupper står dessutom som garant för att den serbiska armén inte återvänder och återigen fördriver albaner.
Jag har svårt att förstå hur regering och riksdag resonerade när de minskade den svenska styrkan – och dessutom tänkte föreslå att dra ner den ännu mer och sakta lämna Kosovo.
Anser man att det etniska hatet minskat i styrka? Menar man att Kosovos status – serbisk provins eller självständigt nation – bara är ett akademiskt problem och inte en brännande het hjärtefråga? Gör man bedömningen att den före detta gerillan UCK är avväpnad och upplöst i och med att den bytt hatt och kallar sig skyddskår?.
I så fall är man ensam om att göra den bedömningen.
Det går tyvärr inte att värja sig för misstanken att regeringen påverkats av att Kosovo sedan flera år är medialt iskallt. Men jag kan tänka mig att man försvarar sig med att utvecklingen var positiv och att kravallerna kom så plötsligt: Ingen kunde väl ana?.
Men det var just det man kunde.
Serbiens premiärminister Djindjic mördades för ett år sedan. För alla som bevakar Balkan stod det klart att hans regering skulle förlora valet och efterträdas av den nationalistiske Kostunica. Så skedde också i vintras.
Och när Serbien får nationalistisk frossa får Kosovo självständighetsfeber.
Jag skulle kunna fortsätta räkna upp fler varningssignaler. Vinterns händelser gör det tydligt att båda sidor förberedde en urladdning.
Den militära underrättelsetjänsten kan inte ha missat vad som var på gång. Eller rättare sagt: det gjorde den inte. ÖB Håkan Syrén sa för några dagar sedan att det var ett misstag att dra ner på svensk trupp. I översättning betyder det att den militära underrättelsetjänsten Must, där Syrén tidigare var chef, visste att det skulle bli oroligt i Kosovo i vår, men att regeringen valde att dra ner i alla fall.
Man ansåg att det finns mer angelägna länder, som Liberia och Kongo. Men vad kan vara mer angeläget än ett land i Europa där vi redan gjort ett långtidsåtagande?.
Våra politiker har stora ambitioner för framtida internationella fredsinsatser. Det finns anledning att undra om ambitionerna står i relation till deras egen handlingskraft och Försvarsmaktens resurser.
När nye ÖB nyligen lade fram underlaget för nästa försvarsbeslut gjorde han en markering: Försvarsmakten kan inte få fram soldater för att klara de internationella uppdrag ni vill att vi ska åta oss – om ni inte först vågar fatta modiga politiska beslut.
Till svar från Leni Björklund fick han en fnysning: Försvarsmakten får klara uppgiften bäst den kan.
Det är precis det våra ungdomar gör i Kosovo när de står ensamma längst ute i ansvarskedjan, mitt i kulregnet.
Jag har mött några hundra av de tusentals tjejer och killar som tjänstgjort i Kosovo de senaste fyra åren. Snickare, chaufförer, sjuksköterskor, studerande och arbetslösa i det civila här hemma. Vanliga svenskar som med stort engagemang tjänstgör som fredsbevarande soldater ett halvår.
Jag håller regeringen för personligt ansvarig om några av dem tvingas leva resten av sina liv med skuldkänslor för att de inte klarar av att hålla linjerna och maktlösa tvingas bevittna en massaker.
Och kommer någon av dem hem i en kista hoppas jag att Leni Björklund har mod nog att närvara vid begravningen.
Fotnot: ”Pbv” och ”sisu” är två av svenskarnas bepansrade fordonstyper.
Kim Wadström (frilansjournalist som skriver om Balkan).
