Är ni redo att stötta Scouterna?.
Regeringen har tagit upp vikten av förebyggande åtgärder i civilsamhället, bland annat för integration. Det talas också om viljan att samarbeta med idrotts- och scoutrörelsen i detta. I vårbudgeten avsätts 32 miljoner till det arbetet. 32 miljoner till idrottsrörelsen. Scoutrörelsen får 0 kronor, skriver representanter för Scouterna.
Tillsammans med andra föreningar och organisationer gör vi mycket i vår strävan om ett bättre samhälle.
Det här är en argumenterande text med syfte att påverka. Åsikterna som uttrycks är skribentens egna.
De gångna veckorna har Scouterna fått visa prov på hur vi är redo att agera och hantera allvarliga situationer. Inom fyra dagar nåddes 1 900 scouter av informationen om att de behövde få antibiotika mot meningokockbakterier. Scouter som precis varit på ett fantastiskt äventyr i Japan visade under denna utmaning upp gott mod, handlingskraft och omtanke – alla delar av Scouternas värderingar. Värderingar som behövs i en tid av oro.
**Regeringen har tagit **upp vikten av förebyggande åtgärder i civilsamhället, bland annat för integration. Det talas också om viljan att samarbeta med idrotts- och scoutrörelsen i detta. I vårbudgeten avsätts 32 miljoner till det arbetet. 32 miljoner till idrottsrörelsen. Scoutrörelsen får 0 kronor. Vi lämnas därför att klara oss själva. Men behoven är självklart lika i vår organisation som inom idrottsrörelsen.
Vi vill fortsätta vårt projekt Trygga Möten – för en tryggare fritid. Vi vill fortsätta vårt projekt Värsta fördomen med dialogträffar kring normer och fördomar. Vi vill jobba med ungas självkänsla i projektet Free being me. Vi vill fortsätta att starta nya kårer i förorten och få ett bra samarbete med kommuner och asylboenden för att ge de boende en tillhörighet, att vara scout – eller att fortsätta att vara scout då många är scouter från sitt första land.
**Det är dags **att verkligen stötta Scouterna mer än att upprepade gånger ange oss som en del av lösningen på integrationen för att vi finns över hela Sverige och bjuder in nya svenskar och ensamkommande barn till vår verksamhet. Är ni redo att stötta folkhögskolorna, däribland Scouternas, på riktigt? Mer än att använda oss som en lösning för de som behöver gymnasiekompetens och där den vanliga skolan inte lyckats? Är ni redo att stötta alla de barn som upplever otrygga möten med vuxna eller barn och där deras fritid är olustig och skrämmande. Inom Trygga Möten jobbar Scouterna sedan tio år tillbaka förebyggande för att alla barn och unga ska känna trygghet och gemenskap och därmed få grunden till en meningsfull fritid.
Tillsammans med andra föreningar och organisationer gör vi mycket i vår strävan om ett bättre samhälle. Scouterna investerar över 3,5 miljoner ideella timmar per år för att nå vår vision om en bättre värld. Vi erbjuder gemenskap, spänning och utveckling i en miljö där alla kan vara sig själva och där språk aldrig har varit ett problem. Scouterna har drivit verksamhet för barn och unga i över hundra år, vi är mer aktuella än någonsin i en tid av oro. Vi är alltid redo! Regeringen, är ni?.
Skräddarsydda kurser i ämnen som intresserar och engagerar både kropp och själ.
Caroline Thunved.
kommunikationschef.
Scouterna.
Ulrika Askengren.
biträdande generalsekreterare.
Scouterna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
