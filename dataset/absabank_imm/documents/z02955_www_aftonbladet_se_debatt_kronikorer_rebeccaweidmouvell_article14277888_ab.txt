Sjukt att välja en fackpamp.
Det är bara att erkänna. Det finns inte så mycket negativt alls att säga om nya S-ordföranden Stefan Löfven faktiskt. Snarare verkar han vara en rätt hyvens kille som till och med de flesta borgerliga debattörer tycker är okej. Stefan gillar kärnkraft, euron och har en väldigt pragmatisk inställning till jobb och näringsliv. Han är en kille som fattar att vi är inne på 2000-talet och vad det innebär i en globaliserad värld. Inte något snack om Palme och det härliga 80-talet. Inte en Tom Selleck-mustasch så långt ögat kan nå.
Men det är sjukt att socialdemokraterna nu väljer en fackpamp till ordförande. LO och sossarna har varit gifta i åratal. Men LO ligger sedan länge med någon annan. Flera andra faktiskt. Under varje mandatperiod pumpar LO in många tiotals miljoner kronor av medlemmarnas pengar till sossarna. I senaste valet röstade bara 51 procent av medlemmarna på partiet. Ändå låtsas LO något annat. LO viskar i sin älsklings öra ”lyssna inte på dem, jag lovar att det är bara dig jag älskar”.
Att det största fackförbundet finansierar det största partiet år efter år, sitter i VU och nu dessutom väljs som partiordförande är något väldigt ofräscht. En kvarleva från DDR-Sverige, då lördagsunderhållningen var ”Kryzz” med Arne Hegerfors och tacos var den senaste kulinariska höjdpunkten. Då tvångsanslöt LO sina medlemmar till S.
Det är inte staten och kapitalet som sitter i samma båt, det är LO och staten. Som satt i samma båt när S var lika med makten. LO driver opinion för sina medlemmar. Så länge S har styrt har LO, genom sitt ekonomiska stöd och det enorma gratisarbete de via sina medlemmar bedriver för partiet, i princip kunnat köpa sig politiska fördelar. LAS och MBL är resultat av detta, liksom att vi på 70-talet slutade med arbetskraftsinvandring. LO ville skydda sina svenska medlemmars jobb. Att det här inte alls setts som något konstigt, trots att det i princip är korruption, är väldigt märkligt.
Danska och tyska sossarna har redan dumpat sina äkta hälfter. Det höll inte längre. LO låg runt för mycket. Det borde svenska sossarna också göra. I stället väljer man att förnya äktenskapslöftena. Med vit klänning, ringar och hela tjocka släkten närvarande.
Rebecca Weidmo Uvell.
