Posten kan inte tvinga fram fastighetsboxar.
En ny utredning från PTS visar att i stort sett alla lägenheter ska ha fastighetsboxar senast den 1 januari 2011.
Det påstår Lennart Lindberg i  den 26 juni. Han är chef på Postens och övriga postoperatörers kampanjorganisation Forum för fastighetsboxar. Den satsar stora belopp på att övertyga fastighetsägare och hushåll att göra som Posten vill och backas upp av pr-företaget JKL. Informationen från denna organisation är nu liksom många andra gånger rent vilseledande.
Tvärt emot vad Lindberg skriver visar PTS nya utredning att Posten bara undantagsvis har rätt att vägra dela ut post om det skulle saknas fastighetsboxar. I utredningen och i en tidigare promemoria från PTS skriver myndigheten att Posten enbart har rätt att vägra dela ut post i två specifika fall. Dels om det är helt nybyggda hus som inte förses med fastighetsboxar, dels om fastighetsägaren skulle motsätta sig önskemålen från alla boende i ett hus om att fastighetsboxar ska sätta upp. Generellt har Posten dock ingen rätt att sluta dela ut post om den inte får som den vill.
Att så är fallet vägrar Lennart Lindberg att berätta. Han fortsätter hävda att fastighetsägarna måste samarbeta (läs göra som Posten vill), annars kan alla riskera att få hämta sin egen post.
Oavsett om Postens kunder anser att det är bra eller inte, vill Lindberg göra gällande att fastighetsboxar för flera miljarder kronor måste installeras för två miljoner hushåll som i dag får sin post vid dörren.
I Lennart Lindbergs samarbetsmodell finns inte utrymme för att Posten skulle kunna betala en enda krona själv för dessa investeringar. Det blir billigare att driva igenom det man vill med propaganda, tycks Posten anse. Man borde ha förstått att den inställningen möter motstånd som bara försenar införandet av fastighetsboxar.
Det är mycket märkligt att statligt ägda Posten kan uppträda i skepnad av denna organisation. Vad säger våra politiker?.
Åke Johansson.
presschef.
HSB:s Riksförbund.
