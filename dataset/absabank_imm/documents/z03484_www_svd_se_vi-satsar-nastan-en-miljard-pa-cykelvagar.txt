Vi satsar nästan en miljard på cykelvägar.
Cykeln som transportmedel har många fördelar. Åtgärder som leder till ökat resande med cykel bidrar till att nå fler än ett samhällsmål, det minskar resandets miljöpåverkan, ger mindre trängsel och positiva effektiver på folkhälsan. Två tredjedelar av Sveriges befolkning har mindre än tio kilometer till sina arbetsplatser och cirka hälften har mindre än fem kilometer. Vår uppfattning är att cykeln ska vara ett attraktivt alternativ för en del av eller hela resan.
Det här är en argumenterande text med syfte att påverka. Åsikterna som uttrycks är skribentens egna.
Trafikverket har på uppdrag av regeringen kartlagt förutsättningarna för cykelresor mellan landets tätorter. Planerade investeringar i cykelvägar längs det nationella vägnätet tar främst sikte på att skapa möjligheter till arbetspendling. Gång- och cykelvägar är också viktiga för att göra det möjligt för barn att säkert ta sig till skolor och fritidsaktiviteter.
Regeringen har tagit viktiga initiativ i frågan. En särskild utredare tillsattes i september 2010 för att se över de regler som påverkar förutsättningarna för att cykla. Översynen ska syfta till att öka cykeltrafiken och göra den säkrare.
I det nationella planen är närmare en miljard kronor vikta åt cykelsatsningar, där merparten av pengarna ska finansiera nya cykelvägar. Stora satsningar kommer även från lokal nivå, inte minst i Stockholms kommun såväl som län.
I SL-trafiken är det redan i dag möjligt för resenärerna att medta cykel på pendeltåg och Saltsjöbanan under vissa tider på dygnet. Vi vill höja ambitionsnivån ytterligare och tittar nu på hur vi ska underlätta möjligheten att ta med cykeln på fler trafikslag. Samtidigt arbetar Stockholm och SL tillsammans med City Bikes för att erbjuda lånecyklar på en mängd olika platser i Stockholms innerstad. Tillsammans med kommunerna pågår också arbetet med att utveckla fler parkeringar för cyklar i närhet till kollektivtrafiken.
Stockholms stad har som mål att andelen stockholmare som cyklar ska öka. Staden har idag 76 mil cykelbana och strukturen växer hela tiden. Utvecklingen av infrastrukturen måste göras systematiskt och därför är framtagandet av en ny cykelplan för Stockholm med grannkommuner ett viktigt arbete för en bättre cykelinfrastruktur.
Skräddarsydda kurser i ämnen som intresserar och engagerar både kropp och själ.
På så sätt kan vi få fungerande cykelpendling även över kommungränserna. Vintercyklingen i Stockholms stad har sett en markant ökning på senare år och kommunen har svarat på detta genom att tydligare prioritera huvudcykelstråken vid snö och vinterväglag.
CATHARINA ELMSÄTER-SVÄRD (M).
infrastrukturminister.
CHRISTER G WENNERHOLM.
trafiklandstingsråd Stockholms läns landsting.
ULLA HAMILTON.
trafikborgarråd Stockholms stad.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
