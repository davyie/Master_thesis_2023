Tortyrskadade får inte rätt hjälp.
Sverige kan och bör göra mer för att hjälpa tortyroffer som kommer hit. Det skriver Lotta Hedström, vid vårdenheten Röda Korset.
Svenska myndigheter ifrågasätter deras lidande och gör sällan tortyrskade-utredningar.Lotta Hedström.
Det här är en argumenterande text med syfte att påverka. Åsikterna som uttrycks är skribentens egna.
I dag den 26 juni markeras runt om i världen FN-dagen till stöd för överlevare av tortyr. Många typer av manifestationer kommer att ske i olika länder, men hos oss i Sverige är tortyr ett fenomen höljt i dunkel. Detta, det värsta av brott som mänskligheten kan begå – möts tvärtom i vårt land av den klenaste lagregleringen och den minst konventionstrogna efterlevnaden.
Röda Korsets patienter på våra behandlingscenter för krigsskadade och torterade över landet är flyktingar som är tredubbelt traumatiserade. Först med livshandikappande upplevelser av förföljelser och plågor från hemländer som Iran, Afghanistan, Uzbekistan, Egypten, Syrien, Libanon, Irak, Kina, Latinamerika eller USA. Där vet man att tortyr är mer eller mindre vanligt förekommande.
Därefter får många utstå mycket svåra upplevelser under flyktvägen. Om det vittnar inte bara alla de 1500 båtflyktingar som numera drunknar i Medelhavets vatten varje år, utan även de flesta av de ensamkommande barnen.
Slutligen kan även själva asylprocessen här i rättsstaten Sverige visa sig bli så plågsam, utdragen och förnedrande, att den blir till ett trauma i sig. Våra patienter vittnar ofta om att de måste stå till svars som om de vore kriminella, inte skyddslösa och utsatta. Svenska myndigheter ifrågasätter deras lidande och gör till exempel sällan de tortyrskade-utredningar, som enligt gällande lag ska föranstaltas vid uppgift om grav traumatisering. Det mesta av bevisbördan om vad som skett läggs också på flyktingen, som i asylprövningens början inte kan språket, inte känner till lagarna och inte ens vet om sina rättigheter.
Med självmordstankar, ångestattacker, sömnproblem, koncentrations-svårigheter, flash backs med flera neurologiska eller psykiatriska symptom, blir det inte sällan oöverstigligt svårt att minnas, att ta in nya fakta och kunskaper, att lära sig ett nytt språk och att fungera i vardagslivet eller i familjen.
Skräddarsydda kurser i ämnen som intresserar och engagerar både kropp och själ.
Allt detta sker just nu, 2012, i vår värld och i vårt land.
Detta sker också trots att de flesta länder undertecknat FNs konvention mot tortyr och annan grym, omänsklig eller förnedrande behandling eller bestraffning. Sverige, som både signerat och ratificerat den, har prickats 20 gånger av den FN-kommitté som ska övervaka att konventionens absoluta krav efterlevs. Vårt land avvisar nämligen nästan regelmässigt flyktingar tillbaka till länder där man vet att tortyr förekommer. Det är förbjudet enligt konventionens tredje artikel, och de två egyptierna från 2001 var blott ett fall bland många.
Konventionen stipulerar också att de länder som undertecknat konventionen dels ska ge tortyroffren hjälp tillbaka till hälsa och dels skriva in ett specifikt förbud i sin nationella straffrätt mot tortyr. Sverige missar båda dessa saker.
Märkligt nog känner många berörda svenska politiker inte till detta. I en undersökning som Röda Korset utförde tillsammans med Södertörns högskola i januari 2012 anser nästan alla av de svarande beslutsfattarna (137 stycken) att de länder som skrivit på FNs tortyrkonvention också bör definiera tortyr som ett specifikt brott i den egna lagstiftningen. Men att Sverige inte har gjort det var de mindre klara över: bara 28 procent visste att så inte var fallet. 52 procent av dem ansåg att andra brottsrubriceringar, som misshandel, olaga hot mm, är tillräckliga när det gäller "tortyrliknande brott". Det är precis vad tidigare och nuvarande regeringar påstår för att inte införa en straffrättslig rubricering som gör tortyr till ett specifikt brott! Man menar att det räcker att handlingarna är straffbara.
Tortyr sker dock med avsikt och för att skada inte bara en person, utan ett en politisk gruppering eller parti, en etniskt präglad by eller ett fiendesamhälle. Det sker på kommando och det är sanktionerat uppifrån i någon form av makthierarki. Det sker, som Gert Svensson kallar sin utmärkta bok i ämnet – som ett avsiktligt "mordförsök på tilliten".
Hela 74 procent av dessa politiskt aktiva och kunniga personer i undersökningen finner det också mycket angeläget att Sverige ger en statlig finansiering till tortyrskadebehandling. Men idag är den offentliga finansieringen mycket skral. Noll kronor från staten och mycket varierande och osäkra bidrag från de landsting och regioner där Röda Korsets behandlingscentra återfinns.
I maj i år hade Sverige besök av Larry Siems; en amerikan knuten till PEN-klubben. För att utröna hur förhör av misstänkta terrorister genomförs i USA har han gått igenom över 140 000 domstolsdokument efter 11 september-attacken. Han fann att tortyr och tortyrliknande kränkningar var förvånansvärt vanliga, liksom en kultur av straffrihet och mörkläggning. I dokumenten framgår till exempel tydligt hur man ville undvika att Internationella Röda Kors Kommittén skulle få besöka Abu Ghraib-fängelset av rädsla för kritik mot sina förhörsmetoder under Irakkriget.
Har man inte har den lagmässiga möjligheten att via ett brottsregister se vilka som är tortyroffer och vilka som är förövare - då kan man inte heller åberopa korrekt statistik. I USA kunde de gå in och se vilka anmälningar som gjort mot polis och domstolar för misstänkt tortyr - det skulle vi idag inte kunna utföra här.
Sammanfattningsvis:.
•Tortyr finns nästan överallt i världen och tortyren drabbar hela samhällen; både där det utförts och i de länder där skadade flyktingar tas emot. Det är en gemensam angelägenhet i en globaliserad värld.
• Tortyrens efterverkningar är svåra att bota och behandla, både på individnivå och i samhällskroppen. Men med kunskap, tålamod och rätt socialt stöd går det.
• Gör man emellertid inte det skadas hela familjer och barnen i en andra generationens sekundär-traumatisering. Länder som tar emot flyktingar och vill försöka integrera dem behöver därför inse att tortyrskadebehandling är ett måste för en fungerande integration.
•Vi kan ännu inte lagföra och inte heller internationellt lämna ut förövare på ett önskvärt sätt, eftersom själva brottet rent tekniskt inte existerar här.
• Vidare behövs långsiktiga statliga medel för att hjälpa Röda Korset och andra, som frivilligt erbjuder en kvalificerad hjälp för mycket svåra skador och ett extremt lidande.
•Slutligen bör svenska staten omedelbart sluta skicka tillbaka flyktingar till länder där man med säkerhet vet att tortyr finns.
LOTTA HEDSTRÖM.
vårdenheten Röda Korset.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
