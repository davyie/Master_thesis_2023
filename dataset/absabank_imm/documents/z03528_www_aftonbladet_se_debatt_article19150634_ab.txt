Unga behöver jobb,  inte höjda skatter.
Handelsanställdas förbund undrar i en debattartikel varför Svensk Handel inte vill att arbetsgivaravgifterna för unga ska höjas. Svaret är enkelt: En sådan skattehöjning på fyra miljarder kronor för handeln riskerar att drabba inte bara företagen utan även de anställda i branschen. Handeln är en av de branscher som fortfarande erbjuder ungdomar och andra med begränsad arbetslivserfarenhet en väg in på arbetsmarknaden. Faktum är handeln anställer var femte sysselsatt ungdom.
I en situation där ungdomsarbetslösheten närmar sig 30 procent kunde man tro att våra politiker skulle värna om den språngbräda in på arbetsmarknaden som handeln utgör. Istället vill oppositionen fördubbla arbetsgivaravgiften för unga, från 15,49 till 31,42 procent. Konsekvensen blir att kostnaden för att anställa en ung person ökar med 45 000 kronor per år. Ingen kan i förväg veta exakt vad det kommer få för konsekvenser. För att få en bättre bild av vad en sådan kostnadsökning påverkar ungdomsarbetslösheten har vi intervjuat 360 av företagare inom dagligvaruhandel och sällanvaruhandel i hela landet.
En av fem, 22 procent, av företagen svarar att de skulle behöva minska sin personalstyrka om oppositionens förslag blev verklighet. Tittar man specifikt på dagligvaruhandeln är siffran ännu högre, 33 procent.
I genomsnitt skulle företagen behöva säga upp två personer. Dessutom uppger två av fem företagare, 44 procent, att de skulle avstå från nyanställningar, om arbetsgivaravgiften för unga fördubblades.
Därför uppmanar vi politikerna att inte höja ungdomsskatten. Det är ute i företagen som nya jobb skapas. Om jobb inom handeln försvinner är det ungdomarna som drabbas hårdast.
Vi vill tillsammans med Handelsanställdas förbund och andra branschföreträdare se till att handeln även i framtiden är en bransch där ungdomar får jobb och möjlighet att utvecklas.
Karin Johansson,.
vd Svensk Handel.
