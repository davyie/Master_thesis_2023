Fusklappar vecka 9.
(Korv)bröd och skådespel.
Resultatet från Maramö blev ändå hyfsat. Fem arbetsgrupper, ett konvent och ett gemensamt valmanifest enades man kring. Förmodligen ett bra tag innan själva 24-timmars mötet ägde rum. Frågan är vad de gjorde mellan lunch, korvgrillning och middag. Hur fördriver fyra partiledare tiden medan journalisterna står i trädgården och intervjuar varandra? Vi gissar att de spelade Wii, kollade på första säsongen av ”Girls” och ordnade ett hemma-spa.
En påvlig sorti.
I torsdags gjorde Benedictus XVI slag i saken och lämnade Heliga stolen för gott – i en liten helikopter. Att den katolske överkuckun gillar fräsiga fordon är ingen nyhet. Den magiska "popemobilen", till exempel, är bara en av sakerna vi föreställer oss att den avgångne påven kommer att sakna från sin tid i Vatikanen. Vad ska han ägna sig åt på ålderns höst? Kanske spela Wii, kolla på första säsongen av ”Girls” och ordna ett hemma-spa?.
Gröt och skidglädje.
Redan innan det hade sänts blev onsdagens avsnitt av ”Uppdrag granskning”, om misstänkta blodvärden bland svenska längdåkare, en riktig snackis. Att ställa obekväma frågor om vad våra skidhjältar egentligen sysslade med under världscupen -97 gick inte alls hem i stugorna. Tro fan det, dopning är något som ryssar, finnar och italienare ägnar sig åt. Sluta lägg näsan i blöt, Josefsson. Vi svenskar kör på gröt och glädje. I toppluva. Basta.
Hej clown!.
Commedia dell'arte är en av Italiens gåvor till världen och det är a gift that keeps on giving. I veckans val vann vänstern mycket knappt, med komikern Beppe Grillo och pajasen Berlusconi hack i häl. Resultatet fick börser runt om i världen att rasa och de lär knappast hämta sig om Grillos förslag om att göra nobelpristagaren Dario Fo till landets president blir verklighet. Fos mest berömda verk heter ”Vi betalar inte, vi betalar inte”.
Burn baby burn.
Biblioteket i Backe i Strömsund kommun måste göra sig av med böcker och i stället för att ge bort dem har man osentimentalt bränt upp böckerna. Inspirerande! I helgen gör vi oss av med våra surdegar. Hej då ”Bergtagen” av Thomas Mann. Sayonara ”Mot fyren” av Virgina Wolf. Goodbye ”Americana” av Don de Lillo. Vi ses aldrig mer ”Fågeln som vrider upp världen” av Haruki Murakami. Och see you verkligen never igen ”New York-trilogin” av Paul Auster.
