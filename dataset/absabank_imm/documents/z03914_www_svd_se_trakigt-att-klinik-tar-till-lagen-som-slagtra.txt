Tråkigt att klinik tar till lagen som slagträ.
Pengapåsen till förlossningsvården ska vara tillräckligt stor för att klinikerna ska klara av sitt uppdrag. Den ambitionen backar vi inte från. Samtidigt är mer pengar inte alltid lösningen, skriver företrädare för Alliansen i Stockholms läns landsting.
Under sommaren är förlossningsvården hårt pressad i stora delar av landet. Precis som företrädare för BB Stockholm skriver i SvD den 8 augusti påverkas även Stockholms län av svårigheterna att rekrytera personal med rätt kompetens. Klinikerna själva rapporterar att runt 55 barnmorskor fattas runtom i länet, vilket såklart får konsekvenser. Trots det höga trycket kan det ändå kännas tryggt för blivande föräldrar att veta att de allra flesta kvinnor får föda på den klinik de har valt. Tack vare medarbetarna på förlossningsklinikerna har klinikerna samverkat till det bästa för varje enskild familj.
Det här är en argumenterande text med syfte att påverka. Åsikterna som uttrycks är skribentens egna.
Det är tråkigt att BB Stockholms företrädare, som vi i landstinget har haft ett gott samarbete med under många år, använder hälso- och sjukvårdslagen som ett slagträ i debatten. Samarbeten mellan landsting och regioner är i dag ett sedan länge etablerat arbetssätt. När ett landsting inte kan erbjuda vård på hemmaplan, tar ett annat landsting emot. Är det på samma sätt fel att vi i Stockholm tar emot födande kvinnor från andra län? Nej, verkligen inte. Att anklaga landstinget för lagbrott när vi arbetar efter detta etablerade arbetssätt är ingen god grund för ett fortsatt konstruktivt samarbete.
Vi i Alliansen sätter in en rad åtgärder på flera områden för att förbättra förlossningsvården. Nya lokaler, ny förlossningsklinik på St Görans sjukhus och ett betalt introduktionsprogram för nya barnmorskor är några exempel.
Landstinget skjuter också med jämna mellanrum till mer pengar till förlossningsvården under särskilt intensiva perioder på året, som klinikcheferna får använda efter eget omdöme. Inför den här sommaren fick klinikerna 12 miljoner extra till förlossningsvården och mödravården, vilket blir 1000 kronor extra per förlossning. Ett intensivt arbete pågår också för att se över ersättningsnivåerna till en rad olika vårdval, där förlossningen ingår.
Att minska trycket på förlossningsvården är en av landstingets högsta prioriteter. Arbetet kommer att innebära ett fortsatt ansvarstagande från alla parter, även BB Stockholm, för att använda våra gemensamma resurser på bästa möjliga sätt. Vår politiska linje har hela tiden gått ut på att pengapåsen till förlossningsvården ska vara tillräckligt stor för att klinikerna ska klara av sitt uppdrag. Den ambitionen backar vi inte från. Samtidigt är mer pengar inte alltid lösningen; personalbristen är kännbar över hela landet och är ett problem som kräver nationella krafttag från regeringen.
Ella Bohlin (KD).
Skräddarsydda kurser i ämnen som intresserar och engagerar både kropp och själ.
barn- och äldrelandstingsråd.
Anna Starbrink (L).
hälso- och sjukvårdslandstingsråd.
Marie Ljungberg Schött (M).
sjukvårdslandstingsråd.
Karin Fälldin (C).
gruppledare i hälso- och sjukvårdsnämnden.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
