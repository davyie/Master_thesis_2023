Du ska vara välkommen i vården.
En pappa försöker snabbt få hjälp för sin son som drabbats av halsfluss – men drabbas istället av oförstående attityder, obegripliga regler och ett stelbent tänkande som inte hör hemma i en modern serviceorganisation.
Johan Dådermans berättelse på  Kropp & Hälsa/Läsarbladet 4 oktober hade kunnat vara en dråplig sketch; när det handlar om verkligheten i vården är den enbart tragisk och skäl nog att bli heligt förbannad.
Vi måste bli av med detta oacceptabla bemötande i vården. Det viktigaste är att göra det möjligt för invånarna att rösta med fötterna. När pengarna följer patienten kommer det att hända saker i vården.
Patienterna måste få mer makt – men det gäller också medarbetarna. Ingen ska tro att vårdpersonalen vill ha det som Dådermans artikel beskriver. De obegripliga reglerna och det stelbenta tänkandet är inplanterat från ovan genom toppstyrning och centralisering.
Vården måste byta perspektiv, patienter som söker vård kan inte ses som besvärliga irritationsmoment som dyker upp på fel tid. Att hjälpa när invånarna behöver är vårdens hela uppgift, och det som vi alla betalar en hög landstingsskatt för att få.
Det måste bli enkelt att få akuta tider, och att överhuvudtaget nå sin husläkarmottagning eller vårdcentral. Närsjukvården ska själv klara av de mindre allvarliga men ändå brådskande åkommorna. Man kan idag beställa en resa till Italien eller skicka stora penningsummor på internet. Då måste man också kunna få beställa en läkartid på internet. Människor ska själva välja var och vem som ger dem vård. En fast läkarkontakt för familjen, som man själv fått välja, skulle vara en stor trygghet inte minst för barnen.
Det stora uppdraget för de kommande åren är att ge valuta för landstingsskatten. Du ska vara välkommen i vården.
Birgitta Rydberg (fp landstingsråd och gruppledare Stockholms län).
