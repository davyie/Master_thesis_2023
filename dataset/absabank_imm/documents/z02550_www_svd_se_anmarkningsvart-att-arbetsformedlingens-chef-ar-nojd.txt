Anmärkningsvärt att Arbetsförmedlingens chef är nöjd.
Arbetsförmedlingens generaldirektör kommenterar (Brännpunkt 18/8) min kritik mot regeringens arbetsmarknadspolitik och påstår att de som riskerar att fastna i arbetslöshet får hjälp från första dagen och tillgång till en lång kedja av åtgärder. Tyvärr stämmer inte den bilden med Arbetsförmedlingens egen interna kartläggning från i våras som visade att hälften av de långtidsarbetslösa inte får någon hjälp att hitta nytt jobb.
Det här är en argumenterande text med syfte att påverka. Åsikterna som uttrycks är skribentens egna.
Ingen tror att det är enkelt att bekämpa arbetslöshet och särskilt svårt är det för dem som varit arbetslösa under mycket lång tid. De som har varit arbetslösa mer än två år har under regeringens tid mer än fördubblats. Det ställer mycket stora krav på arbetsmarknadspolitiken.
Det är därför anmärkningsvärt att generaldirektören Angeles Bermudez-Svankvist är nöjd med situationen och anser att den arbetsmarknadspolitik som Arbetsförmedlingen skall verkställa redan fungerar perfekt. Sverige har en stor och växande arbetslöshet där långtidsarbetslösheten och ungdomsarbetslösheten utgör de allvarligaste utmaningarna samtidigt som Arbetsförmedlingen uppmäter det lägsta förtroendet från allmänheten av alla myndigheter. Detta borde rimligen oroa generaldirektören.
Läget är sådant att det är hög tid för mer pragmatism och mindre ideologisk styrning. Inom många branscher finns stora behov av att rekrytera. Att Arbetsförmedlingen skickar tillbaks flera miljarder till regeringen varje år visar att det inte är resurser som är den främsta bristen. Det är nytänkande inom arbetsmarknadspolitiken som saknas.
YLVA JOHANSSON (S).
arbetsmarknadspolitisk talesperson.
Skräddarsydda kurser i ämnen som intresserar och engagerar både kropp och själ.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
