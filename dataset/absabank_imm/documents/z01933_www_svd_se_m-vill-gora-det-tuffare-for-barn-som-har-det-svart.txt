M vill göra det tuffare för barn som har det svårt.
Inget barn ska hållas ansvarigt för sina föräldrars beslut. De barn som lever som papperslösa i våra städer har i de flesta fall inte själva valt att fly till ett nytt land. Samhället blir inte en bättre plats av att barn och deras familjer tvingas leva i misär, skriver de båda MP-politikerna Åsa Lindhagen och Märta Stenevi i en replik.
Även de som inte själva har en röst i samhällsdebatten måste höras. Det har alltid varit en viktig ingång för oss i Miljöpartiet. Politiken måste formas med hänsyn såväl till kommande generationer som till de barn och nyanlända som finns i vårt samhälle idag. Därför är det självklart för oss att alltid utgå från ett barnperspektiv i vår politik. Vi har med oss barnens perspektiv när vi bygger städer, planerar trafik och driver miljöfrågor, med målet att skapa så goda förutsättningar som möjligt för de som växer upp idag och imorgon.
Det här är en argumenterande text med syfte att påverka. Åsikterna som uttrycks är skribentens egna.
Nu går vi in i en valrörelse där det finns stora skillnader i hur partierna ser på barns rättigheter. Moderaterna verkar helt bortse från barnens rättigheter när de tydligt deklarerar på SvD Debatt (22/1) att vissa barn inte ens ska ha rätt till mat i magen eller kläder på kroppen. Det är en situation ovärdig ett modernt välfärdssamhälle.
I både Stockholm och Malmö är Miljöpartiet en del av styret och har tagit många viktiga steg för att säkerställa att alla barn får sina rättigheter uppfyllda.
I Stockholm kommer vi bland annat inom kort att anta en handlingsplan för barnfamiljer i osäkra boendesituationer där barnrättsperspektivet förstärkts. Vi har också inrättat en kommunal barnombudsman som ska stödja implementeringen av ett barnperspektiv i staden samt tagit fram stödmaterial för socialsekreterare om hur de kan arbeta med barns rättigheter i sitt dagliga arbete.
I Malmö har vi antagit en Barnrättspolicy där vi har beslutat att gå före och på allvar implementera barnkonventionen i våra verksamheter, just nu pågår utbildningsinsatser och ett omfattande arbete för att integrera ett barnrättsperspektiv i all vår verksamhet.
I både Stockholm och Malmö har vi tydligt slagit fast att barn till papperslösa ska kunna beviljas ekonomiskt bistånd upp till full norm. Vi anser att inget barn ska hållas ansvarigt för sina föräldrars beslut. De barn som lever som papperslösa i våra städer har i de flesta fall inte själva valt att fly till ett nytt land. Samhället blir inte en bättre plats av att barn och deras familjer tvingas leva i misär. Vi kommer aldrig acceptera att barn i någon av våra städer far illa. Vi ser därför mycket allvarligt på Moderaternas retorik om att det byggs upp "fristäder för de som upprätthåller sig illegalt i Sverige" och påståendet om att ekonomiskt bistånd till familjer med utvisningsbeslut "undergräver asylbeslut". Bägge dessa påståenden är felaktiga.
SvD:s NYHETSBREV VALET 2018 – veckans viktigaste fördjupningar och granskningar.
Att barn under den period de är i Sverige ges rimliga levnadsförhållanden är en fråga om anständighet. Inte heller innebär ekonomiskt bistånd i en utsatt situation att vi överprövar Migrationsverkets beslut. Detta handlar om stöd under den tid barnen är i vårt land, inte om att vi som kommuner bedömer om de har rätt att stanna eller inte. Vi har inte verktyg i den kommunala kompetensen att lösa situationen för alla barn som far illa i vår värld, för det krävs helt andra insatser – men vi har möjlighet, och som vi ser det en glasklar skyldighet, att hjälpa de barn som här och nu befinner sig under vårt ansvar.
På riksplanet ser vi positivt på beskedet från regeringen om att göra barnkonventionen till svensk lag, en fråga som alltid varit viktig för oss gröna politiker. Nu är det dags för vår rödgröna regering att leverera på det löftet och lägga fram en proposition och sen är det upp till bevis för oppositionen i riksdagen, om de tar ställning för eller emot barns rättigheter.
Både i Stockholm och i Malmö är barnperspektivet något vi har med oss i all politik. Genom att ta hänsyn till kommande generationer formar vi morgondagens samhälle – i skarp kontrast till Moderaterna som vill göra livet ännu tuffare för barn som redan har det svårt.
Åsa Lindhagen (MP)socialborgarråd Stockholm.
Märta Stenevi (MP)kommunalråd Malmö.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
