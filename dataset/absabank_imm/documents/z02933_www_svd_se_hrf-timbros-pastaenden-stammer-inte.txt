HRF: Timbros påståenden stämmer inte.
Siri Steijer med flera påstår att Hotell- och restaurangfacket avstyrker arbetstillstånd för personer som inte är medlemmar i facket (SvD 22 februari). Detta stämmer inte. Vid förstagångsansökningar kan de inte ens vara våra medlemmar då personerna ifråga inte är yrkesverksamma. Vi tittar överhuvudtaget inte på medlemskap.
Det här är en argumenterande text med syfte att påverka. Åsikterna som uttrycks är skribentens egna.
Vårt uppdrag är att yttra oss över de villkor som finns på arbetsplatsen. Förutsättningen för schysta villkor på en arbetsplats är kollektivavtalen. Utan dessa går det inte garantera att arbetstagaren får korrekt lön och att hen är försäkrad på arbetet.
Den svenska modellen går ut på att arbetsmarknadens parter kommer överens om villkor som ska gälla i en bransch och därefter tecknar kollektivavtal. Det är en modell som har tjänat svensk arbetsmarknad väl och gett en stabilitet som både arbetstagare och arbetsgivare har dragit fördel av. Motsatsen till detta är oreda och otrygghet som ingen är förtjänt av.
Per Persson avtalssekreterare, Hotell- och restaurangfacket.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
