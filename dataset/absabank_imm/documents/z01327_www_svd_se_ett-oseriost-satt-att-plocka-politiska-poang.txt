Ett oseriöst sätt att plocka politiska poäng.
Över tre av fyra elever som inte når målen i grundskolan har gått hela sin skoltid i Sverige.Ibrahim Baylan.
Det här är en argumenterande text med syfte att påverka. Åsikterna som uttrycks är skribentens egna.
Den moderatledda regeringen har styrt landet i snart sex år. Under den tiden har resultaten i skolan sjunkit och andelen elever som inte klarar grundskolan ökat. Skillnaderna mellan skolor ökar och elevernas sociala bakgrund är avgörande för hur det går för dem i skolan. Skolverkets nya rapport är en i raden av rapporter som visar det (Brännpunkt 4/5).
Dessa problem har varit kända under en längre tid och Socialdemokraterna presenterade i mars ett 8-punktsprogram för en jämlik skola. Grundläggande är att resurser fördelas till skolan efter elevernas behov och att vi ger incitament för de allra bästa lärarna att arbeta på skolor med de tuffaste förutsättningarna. Båda dessa reformförslag har Margareta Pålsson (M) och den moderatledda regeringen motsatt sig.
Socialdemokraterna har också föreslagit att skolans huvudmän, kommuner och enskilda, får i uppdrag att verka för att elevgrupperna i skolan blir blandade. Detta påstår Pålsson innebär att Socialdemokraterna vill ta bort det fria skolvalet (Brännpunkt 9/5). Pålsson vet att det inte stämmer, men vill på ett oseriöst sätt ta enkla politiska poänger på att utmåla detta som att Socialdemokraterna vill införa etniska kvoter i skolan.
På samma sätt som högskolelagen idag ger universitet och högskolor i uppdrag att arbeta för en breddad rekrytering till sitt lärosäte vill Socialdemokraterna i skollagen ge skolans huvudmän i uppdrag att arbeta för en bred rekrytering till skolan. Och på samma sätt som några etniska kvoter inte är tillåtet på högskolan så är det en absurd tanke att det skulle gälla i skolan. Det handlar istället om att vi vill ge skolans huvudmän i uppdrag att genom profilering, marknadsföring och på det sätt skolan finner lämpligt arbeta för att attrahera en bred grupp sökande till skolan.
Att tillsätta ett antal utredningar som eventuellt kommer fram till förslag som förbättrar nyanlända elevers skolgång är bra men löser på intet sätt problemen med de allt sämre kunskapsresultaten och den allt större ojämlikheten i skolan. Över tre av fyra elever som inte når målen i grundskolan har gått hela sin skoltid i Sverige. Det är mot den bakgrunden som Socialdemokraterna lagt fram ett brett program för öka jämlikheten och höja kunskapsresultaten.
Skräddarsydda kurser i ämnen som intresserar och engagerar både kropp och själ.
IBRAHIM BAYLAN (S).
utbildningspolitisk talesperson och vice ordförande i riksdagens utbildningsutskott.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
