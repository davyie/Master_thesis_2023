Mutkolvar riskerar att uteslutas.
En medarbetares mutbrott kan riskera många andra medarbetares jobb. Enligt lagen om offentlig upphandling (LOU) får ett företag där någon döms för mutbrott inte vara med i senare upphandlingar. Med en ökad medvetenhet om korruptionens utbredning i Sverige är detta en risk för fler företag, skriver Gisela Chand och Pär Cronhult, Den Nya Välfärden.
Det första åtalet i muthärvan i Göteborg har nu väckts. En härva som inte bara inneburit ett uppvaknande ur en dröm om Sverige som ett korruptionsfritt land utan också ett antal personliga tragedier.
Det här är en argumenterande text med syfte att påverka. Åsikterna som uttrycks är skribentens egna.
Men det är inte bara de enskilda åtalade personernas liv som ligger i vågskålen. En champagnemiddag, utlåning av en fjällstuga eller ett byggjobb kan ha stora konsekvenser även för ett företag om en av dess företrädare skulle finnas skyldigt till bestickning.
I samma ögonblick som en sådan dom vinner laga kraft ska företaget uteslutas från framtida upphandlingar. Stat, kommuner och landsting upphandlar varje år för runt 500 miljarder kronor. Det är en stor marknad för ett företag att gå miste om.
I Härnösand pågår just nu en mutbrottsutredning. Precis som i muthärvan i Göteborg rör det sig om ett kommunalt bostadsbolag där en anställd har fått privat arbete utfört av ett byggbolag. Kostnaden för arbetet har sedan bakats in i fakturor som rör arbeten som har utförts för det kommunala bostadsbolagets räkning.
Skillnaden mellan Göteborgsfallen och fallet i Härnösand är att personen som riskerar att åtalas för bestickning i Härnösand är anställd vid ett av Sveriges största byggbolag. Eftersom händelserna i Härnösand är av mindre omfång än händelserna i Göteborg har fallet inte blivit lika omskrivet – ändå kan ett fällande lagakraftvunnet avgörande få stora konsekvenser.
En pikant detalj i lagen om offentlig upphandling (LOU) är nämligen att ett företag där företrädaren dömts för mutbrott inte får vara med i senare upphandlingar. Enligt lagen ska en leverantör uteslutas från att delta i en offentlig upphandling om myndigheten får kännedom om att leverantören, eller en företrädare för denna, enligt lagakraftvunnen dom, är dömd för bestickning. Med andra ord för att ha mutat någon. Att inte få vara med vid upphandlingar skulle innebära ett hårt slag för vilket företag som helst. Mindre företag skulle riskera sin existens om någon av dess företrädare befanns skyldig till bestickning.
Skräddarsydda kurser i ämnen som intresserar och engagerar både kropp och själ.
Det berörda byggbolaget vars omsättning, enligt bolagets egen gissning, till runt en tredjedel utgörs av byggen för det allmännas räkning, skulle vid en fällande lagakraftvunnen dom befinna sig minst sagt på tunn is. En medarbetares mutbrott kan riskera många andra medarbetares jobb.
Som det ser ut nu löper företag liten risk att bli uteslutna från offentliga upphandlingar på grund av mutbrott. Antalet fällande domar för bestickning är få. Med en ökad medvetenhet om korruptionens utbredning i Sverige riskerar förmodligen fler företag att utestängas.
Det finns ingen tvekan om att lagstiftaren ser allvarligt på brottet bestickning. Enligt LOU får myndigheten, om det finns grund för att anta att en leverantör skall uteslutas på grund av bestickning, begära att leverantören visar att det inte finns någon grund för uteslutning. Det kan alltså krävas att företaget bevisar att det inte längre är korrupt. Lagen stipulerar varken någon tidsgräns då "brottet" är preskriberat eller någon lägre gräns för muta, där ett ringa brott inte behöver beaktas. Enligt ett avgörande nyligen från Högsta förvaltningsdomstolen (tidigare Regeringsrätten) kommer någon kortare preskriptionsfrist inte ifråga.
Det ligger i varje företags intresse att skrubba rent på hemmaplan och se till att samtliga anställda är hundraprocentigt medvetna om att företaget inte accepterar oseriösa affärsmetoder som kan leda till en fällande dom för bestickning. Mutbrott riskerar att snedvrida konkurrensen när fel företag vinner en upphandling för att en tjänsteman har strukits medhårs. Detta är inte bra för företagarklimatet.
GISELA CHAND.
informationsansvarig, Den Nya Välfärden.
PÄR CRONHULT.
chefjurist, Konkurrenskommissionen vid Den Nya Välfärden.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
