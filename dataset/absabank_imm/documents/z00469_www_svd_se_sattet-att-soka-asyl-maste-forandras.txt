Sättet att söka asyl måste förändras.
Det är dagens asylrätt som har skapat incitament för människor att betala flyktingsmugglare dyrt. Det är den som har lett till att mer än 25 000 människor har drunknat på Medelhavet under de senaste tio åren. Därför behöver systemet göras om, skriver KDU Sverige i en slutreplik.
KDU säger nej till tvingande flyktingkvoter inom EU. Det är bra att EU:s medlemsländer samordnar sitt flyktingmottagande, men varje medlemsland behöver ha makt över migrationspolitiken och kunna avgöra hur många flyktingar man ska ta emot. Detta för att säkerställa att mottagandet och integrationen fungerar.
Det här är en argumenterande text med syfte att påverka. Åsikterna som uttrycks är skribentens egna.
Vi i KDU föreslår därför en övergång till ett helt nytt asylkvotsystem där vi i Sverige skulle kunna fastställa hur många flyktingar vi ska ta emot. Kvotens storlek skulle kunna justeras och variera över tid, både utifrån behoven i omvärlden och vår egen mottagningsförmåga.
Liberalernas Europaparlamentariker Cecilia Wikström håller inte med (SVD 26/1). Hon vill i stället flytta makten över migrationspolitiken till Bryssel och köra över de medlemsländer som motsätter sig förslaget om tvingande kvoter. I stället för att argumentera för sin dröm om ett Europas Förenta Stater eller varför hon vill att EU ska bestämma över Sveriges flyktingpolitik, väljer Wikström att kritisera KDU. Hon beskyller oss både för att sparka in öppna dörrar och att "helt vilja avskaffa asylrätten", ett minst sagt förvirrat och motsägelsefullt resonemang.
Låt oss därför tala klarspråk.
KDU vill inte avskaffa asylrätten, vi vill reformera den! Sättet för människor att söka asyl måste förändras. Det skäms vi inte för att säga.
Wikström påstår att dagens asylsystem är det minst dåliga. Det stämmer inte. Det är dagens asylrätt som skapar incitament för människor att betala flyktingsmugglare dyrt. Det är den som har lett till att mer än 25 000 människor har drunknat på Medelhavet under de senaste tio åren.
Skräddarsydda kurser i ämnen som intresserar och engagerar både kropp och själ.
Det är utformningen av dagens asylrätt som dessutom har resulterat i att av de asylsökande som kom hösten 2015 så var 70 procent män, de allra flesta under 40 år. Kvinnor, fattiga, sjuka och äldre blir i högre utsträckning kvar i flyktinglägren. Det är inte moraliskt försvarbart. Människor ska inte behöva lämna hus och hem för att söka asyl i väst och solidariteten får inte endast sträcka sig till de människor som förmår att dyka upp vid vår egen tröskel.
Med KDU:s förslag om en övergång till ett asylkvotsystem skulle vi stänga de illegala vägarna som utgör grunden för dagens asylsystem och samtidigt skapa nya legala vägar att söka asyl från asylsökningscenter i flyktingarnas hemländer, flyktingläger och militärt säkra zoner.
Det betyder inte att vi i KDU är beredda att sända tillbaka personer "för att hängas från en lyftkran på ett torg i Teheran?", för att citera Cecilia Wikström. Det betyder dock att en ansökan om asyl på plats i Sverige inte längre skulle ge förtur. Incitamenten för de livsfarliga resorna måste nämligen bort. Så stoppar vi döden på Medelhavet och så säkerställer vi att också de med störst skyddsbehov, som inte har kraft att genomföra de farliga resorna, får lika stor chans till asyl. Cecilia Wikström må avfärda detta som "rent nonsens". Det får stå för henne. Vi i KDU anser i alla fall inte att enbart den starkes rätt ska få avgöra vem som får en fristad i Sverige.
Vi kristdemokrater kommer alltid att känna ett moraliskt ansvar att hjälpa medmänniskor på flykt. Det betyder inte att vi låter liberaler lura oss att vi måste överlåta makten över flyktingpolitiken till EU. För KDU kommer det dessutom alltid att vara viktigare att försöka hjälpa människor på bästa sätt än att klamra sig fast vid en lagstiftning som inte längre fungerar. Vi inser att gårdagens lösningar varken löser dagens eller morgondagens problem.
Christian Carlssonförbundsordförande, KDU Sverige.
Martin Hallandervice ordförande och EU-politisk talesperson, KDU Sverige.
Hedvig Åkessonandre vice ordförande och migrationspolitisk talesperson, KDU Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
