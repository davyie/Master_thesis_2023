Socialdemokrater har röstat emot PNR-system.
Som en direkt följd av dåden i Paris behandlades den 7 mars ett förslag om att fatta beslut i frågan om ett PNR-system. Alla närvarande socialdemokrater och miljöpartister från Sverige röstade nej och förslaget föll. Det skriver Lars Adaktusson (KD) i en slutreplik.
Nej Anna Hedh, kritiken mot Socialdemokraternas och Miljöpartiets svek i kampen mot terrorismen kommer inte att upphöra. Ända tills du och de svenska regeringspartiernas företrädare i Europaparlamentet slutar förhala och förhindra ett gemensamt PNR-system kommer EU:s kristdemokratiska partier att upplysa väljarna om vad ni håller på med.
Det här är en argumenterande text med syfte att påverka. Åsikterna som uttrycks är skribentens egna.
I EU:s hantering av PNR-frågan har turerna varit många och omständliga. Faktum är att EPP Kristdemokraterna tillsammans med den konservativa gruppen ECR har varit pådrivande i processen medan Socialdemokraterna tillsammans med extremvänstern, de gröna och liberalerna hela tiden har motarbetat ett gemensamt europeiskt passagerarregister.
Detta har varit gängse mönster varje gång frågan tagits upp i Europaparlamentet och så sent som för några veckor sedan upprepade sig historien. Som en direkt följd av de fruktansvärda dåden i Paris behandlade plenarsessionen i Strasbourg den 7 mars ett förslag om att äntligen fatta beslut i frågan om ett PNR-system. Alla närvarande socialdemokrater och miljöpartister från Sverige röstade nej och förslaget föll.
Om Socialdemokraternas och sin egen uppfattning skriver Anna Hedh att "vi har aldrig motsatt oss PNR". Det är ett magstarkt och vågat påstående, inte minst mot bakgrund av att sanningshalten direkt kan kontrolleras utifrån Europaparlamentets omröstningar.
Efter terrorattackerna i Bryssel diskuteras just nu uppgifter om att åtminstone en av terroristerna bakom dåden med stor sannolikhet hade kunnat stoppas om ett gemensamt PNR-register funnits på plats. För de politiska företrädare som likt svenska socialdemokrater och miljöpartister medverkat till att stoppa PNR borde detta stämma till eftertanke.
För offrens och de drabbades skull fortsätter arbetet med PNR-frågan, många med mig försöker få till stånd en ny omröstning redan nästa vecka i Strasbourg. Då finns möjlighet för Anna Hedh och hennes rödgröna kamrater att idka självkritik och stödja Kristdemokraternas ansträngningar.
Skräddarsydda kurser i ämnen som intresserar och engagerar både kropp och själ.
Lars Adaktusson (KD).
Europaparlamentariker.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
