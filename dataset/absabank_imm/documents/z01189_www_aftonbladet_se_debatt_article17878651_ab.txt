Europas kvinnor behöver vår hjälp.
Om man kan sin feministiska historia vet man att kampen för lagliga och säkra aborter är fundamental för jämställdheten. Därför är vi motståndare till att lagstifta om abort på EU-nivå. Vi vill inte kompromissa med polacker och irländare om kvinnans fria val i lagtext. Men vi vill ge moraliskt eldunderstöd till de många miljoner EU-medborgare som nekas makt över sina kroppar och sin reproduktion.
Därför är det sorgligt att Hökmark (M) och Alf Svensson (KD) nyligen valde att inte stödja en rapport i Europaparlamentet som endast uppmanade medlemsländerna att tillhandahålla fri abort. Det är också ett bakslag att Mikael Oscarsson (KD), som grundat Ja till livet, tillsammans med Marietta de Pourbaix Lundin (M), i Europarådet förra året skrev under en motion som krävde att ofödda ges samma status som levande människor. RFSU anser att motionen ger uttryck för "ett mycket tydligt abortmotstånd".
Hökmarks brinnande engagemang för balternas frihet under kommunismens ok är välkänt och för detta beundrar vi honom. Polens, Irlands och Maltas kvinnor behöver i dag samma solidariska stöd mot kvinnoförtrycket. Det går att förändra EU-länders inställning till abort utan krav på EU-lagstiftning. Det är Portugal ett lysande exempel på, eftersom man avkriminaliserade abort 2007 efter massiv internationell kritik.
Cecilia Wikström, (FP) Europaparlamentariker.
Jenny Sonesson, (FP) Liberala kvinnors utrikespolitiska talesperson.
