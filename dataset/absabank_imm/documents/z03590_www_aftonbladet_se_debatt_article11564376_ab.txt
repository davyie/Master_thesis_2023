Årets julklapp 2012.
Årets julklapp blev en upplevelse. Enligt HUI, handelns utredningsinstitut, är årets julklapp något som är en nyhet eller ha fått ett nyväckt intresse, som har ett högt försäljningsvärde eller säljs i ett stort antal enheter och representerar den tid vi lever i. För alla som vill vara tidigt ute förutsäger jag nu årets julklapp 2012. Jag tror det blir ett skafferi. Om inte tjänster fortfarande varit för dyra för att kvala in hade jag sagt en husmor.
Skafferiet har verkligen fått ett nyväckt intresse. Det är så trendigt. Än så länge syns de mest hos tv-kockar. Den matporriga Nigella har laddat sitt walk-in-pantry med lyxiga varor och hemgjorda sylter och inläggningar. Jamie Oliver rapporterar direkt från sitt skafferi och sin trädgård. Andra kockar som lagar säsongsbundet, särskilt i Sverige, måste ha ett rejält skafferi för att klara vintern.
Ett annat kriterium för årets julklapp är värdet. Skafferiet har ett högt försäljningsvärde – det gäller särskilt där kvadratmeterpriset fortfarande är högt. Och oftast är de gamla skafferierna bortbyggda så i vissa fall kostar det en hel köksrenovering att sätta in ett nytt. Än så länge säljer det inte så mycket men det börjar dyka upp på visningarna. Till 2012 blir det nog standard i nybyggen.
Till sist representerar skafferierna verkligen den tid vi lever i. De är ju klimatsmarta. Att kunna förvara maten rätt ger mer för pengarna och mindre att slänga. Skafferierna gör kanske att vissa av oss slutar använda butikerna som skafferier utan i stället köper hem rejält med varor och gör storkok. Din trovärdighet som helgkock höjs om du bjuder på egna inläggningar, eller åtminstone köper dem hos småskaliga producenter.
Miljöengagemanget kombinerat med vintern och finansoron ger dessutom en matmässig retrotrend. Comfort food, tröstmat, är populärt. ICA:s recepttävling för husmanskost fick 10 000 bidrag. En av Berlins mest populära restauranger serverar enbart fondue. Stora tidningar frontar sin hemsida med recept på tigerkaka. Rotfrukterna har gjort comeback. Matprogram i tv handlar om skolmat, både i Sverige och i Storbritannien. Dessutom driver elaka kocken Gordon Ramsey inte längre köksakuter utan försöker istället få kvinnor till spisen. Jamie Oliver vill höja kvaliteten på maten och dödar kycklingar i tv. Sammantaget gör det här att husmanskost, husmorsknep och skafferier är på stark frammarsch.
Skafferierna har faktiskt blivit miljöpolitik. Så vad gör vi för mer miljönytta? Är lösningen mer politik, som hög skatt på färdigmat eller ett skafferibidrag? Tvärtom. Drivkrafterna finns redan. Det handlar om varje människas egen kraft och vilja att göra rätt. Och det handlar om sunt förnuft. Att handla smart så du inte behöver slänga. Att äta upp maten du lagar. Ett storkok då och då. Att äta efter säsong. Det är så vi räddar världen tillsammans, i stort och i smått. Vi moderater tror på människorna. Och det trendigaste du kan ha just nu är ett skafferi. Du behöver inte vänta till julen 2012.
Sofia Arkelsten (m), Miljöpolitisk talesperson.
