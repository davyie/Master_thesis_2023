FP: Körkort kortar väntetid för utländsk läkare.
Pröva införandet av en ny sorts läkarlegitimation, ett "vårdens körkort". I dag krävs godkänt på ett omfattande medicinskt kunskapsprov för att utrikes födda läkare ska erhålla svensk läkarlegitimation. Därför bör möjligheterna undersökas att i vissa fall endast ställa krav på särskilda färdigheter, skriver folkpartisterna Fredrik Malm, Anna Starbrink och Ninos Maraha.
Om Socialstyrelsen inte förmår effektivisera valideringsprocessen bör universitet och högskolor få en tydlig roll i arbetet.
Det här är en argumenterande text med syfte att påverka. Åsikterna som uttrycks är skribentens egna.
Den omfattande flyktinginvandringen som vi nu bevittnar kommer att medföra stora integrationsutmaningar i framtiden. Samtidigt innebär inflödet av utbildade och kompetenta utrikes födda en stor möjlighet för Sveriges utveckling och vår gemensamma välfärd – inte minst för hälso- och sjukvården. Men för att bemanna vården med specialistutbildade läkare och sjuksköterskor krävs en snabbare valideringsprocess, effektivare insatser för kompletterande utbildningar och en smartare introduktion i arbetslivet. Det behövs nytänkande och mer resurser för att utöka och effektivisera detta arbete. Det är en investering som gynnar individen, hälso- och sjukvården och samhället i stort.
I dag tar det i genomsnitt tre till sex år för utomeuropeiska läkare att erhålla svensk legitimation hos Socialstyrelsen, beroende på om de är vidareutbildade eller inte. Därefter väntar inträde på arbetsmarknaden och inlärning av svenska språket. Sammantaget innebär handläggningstiden hos Socialstyrelsen och inträdet på arbetsmarknaden en snårskog för den som gör sig besväret. Det innebär många förlorade arbetsdagar för en läkare eller sjuksköterska i sina bästa år. Det är ohållbart, särskilt när svensk sjukvård skriker efter specialistutbildad vårdpersonal och många utrikesfödda riskerar att hamna i utanförskap. Vi föreslår därför att valideringsprocessen effektiviseras enligt följande:.
**1. Snabba på ansökningstiden hos Socialstyrelsen. **Om Socialstyrelsen inte förmår effektivisera valideringsprocessen bör universitet och högskolor få en tydlig roll i arbetet. De skulle kunna ta ett bättre helhetsansvar över bedömningen av utrikes föddas utländska utbildningar och kompetenser.
2. Reformera inträdet på arbetsmarknaden. I dag kräver den yrkesanpassade språkundervisningen för medicinsk personal att man studerar på heltid. Vi menar att i stället för att lära sig svenska isolerat i ett SFX-klassrum, borde undervisningen vara verksamhetsförlagd och med fördel kunna varvas med praktik. Då kan exempelvis en läkare bättre hålla sina kunskaper levande, snabbare lära sig språket och ta till sig yrkes- och samhällskoder. På så vis kan kulturkrockar lindras, vilket är särskilt viktigt inom vården med tanke på den nya patientlagen och ett nytt sätt att arbeta utifrån individens behov.
3. Pröva införandet av en ny sorts läkarlegitimation, ett "vårdens körkort". I dag krävs godkänt på ett omfattande medicinskt kunskapsprov för att utrikes födda läkare, utan vidareutbildning, ska få sina utbildningar godkända och erhålla svensk läkarlegitimation. Problemet är att väldigt få klarar provet på första försöket. Faktum är att det inte är ovanligt med ett tredje provförsök innan godkänt uppnås. Det beror på att den svenska läkarlegitimationen kräver generella kunskaper, vilket kan försvåra valideringen av utländsk utbildning och kompetens. En ortoped måste förutom att visa att hen är en skicklig ortoped, även bemästra en rad andra verksamhetsfält, exempelvis psykiatri. I vissa fall vore det kanske bättre att ortopeden i fråga får göra det hen är bäst på, nämligen ortopedi. Vi föreslår därför att regeringen gör systemet smidigare genom att undersöka möjligheterna att i stället för att enbart ställa krav på generella färdigheter, även se över möjligheten att i vissa fall endast ställa krav på särskilda färdigheter. Dessa färdigheter skulle kunna beskrivas och redovisas i läkarlegitimationen, som ett slags körkort. Det skulle innebära att personen i fråga får arbeta inom ett begränsat verksamhetsfält.
Vi vill betona att den svenska byråkratin inte enbart är av ondo. Givetvis krävs gedigen kvalitetssäkring för läkare som vill arbeta i Sverige. Men vi är bekymrade över dels hur regeringen ska hantera den stora flyktinginvandringen på ett hållbart sätt, dels de rigida reglerna som stänger ute efterfrågad kompetens i vården. I den mån det inte påverkar patientsäkerheten eller kvaliteten på svensk vård vore det fördelaktigt att skapa fler vägar till effektivare validering och snabbare inträde på arbetsmarknaden. Det skulle gynna samhället och de individer som kommit till Sverige för att stanna och bidra till vår gemensamma välfärd.
Fredrik Malm (FP).
integrationspolitisk talesperson och riksdagsledamot.
Anna Starbrink (FP).
hälso- och sjukvårdslandstingsråd i Stockholms läns landsting.
Ninos Maraha (FP).
vice ordförande landstingsstyrelsen i Stockholms läns landsting.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
