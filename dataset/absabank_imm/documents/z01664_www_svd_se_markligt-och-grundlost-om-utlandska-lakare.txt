Märkligt och grundlöst om utländska läkare.
Att på ett svepande sätt döma ut en mycket stor grupp hårt arbetande, och i vissa fall mycket kompetenta, invandrade läkare väcker frågetecken om avsändargruppens omdöme. Det skriver Pernilla Hultberg och Henrik Sjövall i en replik.
Det är vår bestämda uppfattning att majoriteten av kompletteringsstudenterna är väl kvalificerade att påbörja svensk AT.
Det här är en argumenterande text med syfte att påverka. Åsikterna som uttrycks är skribentens egna.
Vi läser på SvD Debatt 12/6 att AT-nämnden oroar sig för att allt fler läkare med utländsk utbildning underkänns vid den så kallade AT-skrivningen som utgör den sista kunskapskontrollen inför svensk läkarlegitimation. Vi har läst om detta tidigare, i rapport publicerad i läkartidningen 2008 (LKT 938 s 2356). Enligt den nya undersökningen – som ännu inte publicerats – har resultaten blivit ännu något sämre på senare år.
Påståendet underbyggs inte av några konkreta siffror och kastar därigenom en olustig skugga över hela gruppen invandrade läkare. Det nämns också att läkare från "annat EU-land" har bättre resultat. Läkare från annat EU-land behöver överhuvudtaget inte göra AT, annat än i sällsynta undantagsfall, så den gruppen är inte stor nog att jämföra med.
Det finns två vägar till behörighet att söka AT, antingen via ett skriftligt kunskapsprov snarlikt det som utgör AT-skrivningen i kombination med praktiska prov, eller en ettårig kompletteringsutbildning som ges i Stockholm, Linköping och Göteborg. Utbildningen innefattar både teoretiska och praktiska moment och det är vår bestämda uppfattning att majoriteten studenter som genomgår utbildningen har kunskaper väl motsvarande svensk läkarexamen. Många är bättre än så. Att på detta svepande sätt döma ut en mycket stor grupp hårt arbetande, och i vissa fall mycket kompetenta, invandrade läkare väcker frågetecken om avsändargruppens omdöme. Stämmer det de säger bör man presentera ett ordentligt faktaunderlag med siffror, inkluderande tidsförlopp och uppdelning i studenter som har respektive inte har gått kompletteringsutbildningen.
Det är vår bestämda uppfattning att majoriteten av kompletteringsstudenterna är väl kvalificerade att påbörja svensk AT, och fungerar inte detta väcker det snarast frågetecken kring kvaliteten på den kliniska utbildningen, som ju i nuläget helt är landstingens ansvar.
**Det pågår idag en **informell dialog mellan myndigheter och aktörer som är involverade i individens väg mot svensk legitimation, såsom till exempel Arbetsförmedlingen, Socialstyrelsen, Läkarförbundet, olika utbildningsanordnare i svenska språket och de ansvariga för de Kompletterande utbildningarna vid de medverkande lärosätena. De sistnämnda har även presenterat ett förslag till ansvariga tjänstemän på Utbildnings- och Socialdepartementet som i stort sett liknar det som Saco och Läkarförbundet presenterade i artikel i Sydsvenskan 10/6.
Skräddarsydda kurser i ämnen som intresserar och engagerar både kropp och själ.
Förslaget går i stora drag ut på att vi skulle önska:.
• Större statlig styrning över hela processen så att det blir lika villkor för alla. Idag finns det stora variationer över landet med regionala initiativ som kommer och går. Det är även många myndigheter och aktörer involverade i processen vilket gör det svårnavigerat för individen.
• Bättre utbildning i svenska. Låt de som vill börja studera svenska för invandrare redan innan de har fått uppehållstillstånd. Om möjligt tillsammans med andra akademiker. Gärna med bransch- eller yrkesinriktning, till exempel sjukvårdssvenska för läkarna.
• Kunskapsprov för alla – som en del i valideringen av de medicinska kunskaperna. Därefter skulle man kunna besluta om AT, kompletterande utbildning eller provtjänstgöring. Man skulle då ha en gemensam ribba för alla att passera, samt därefter olika individuella alternativ baserade på utfallet av kunskapsprovet.
• Att det inrättas kortare introduktionsutbildningar bestående av föreläsningar, seminarier, auskultation, författningskunskap, sjukvårdssvenska etc som förberedelse inför det medicinska kunskapsprovet, provtjänstgöringen eller AT. Förslagsvis 8 veckors kurs.
• Att i de fall där den utländske (specialist-)läkaren själv ska ordna praktik, så kallad provtjänstgöring, skulle vi önska att det fanns en funktion som anvisade platser över landet, samt att mottagande kliniker kunde ersättas för handledningsuppdraget. I dag är det upp till den utländske specialistläkaren att själv hitta en klinik som kan ta emot hen under handledning under 6 månader, utan kontakter och utan finansiering. Ett system som inte fungerar.
Ingen av oss som möter, utbildar eller arbetar med de utländska läkarna vill försvåra eller hindra dem från att börja arbeta. Men vi måste – givetvis – se till att patientsäkerheten upprätthålls, likväl som att en läkare eller sjuksköterska utbildad i Sverige ska kunna lita på att en kollega ifrån ett annat land har likvärdig kompetens och kunskap. Om inte högre. Vi glömmer ofta att personer utbildade i annat land även har kunskap om ett annat lands sjukvårdssystem samt besitter dubbel språklig och kulturell kompetens. Patienter i Sverige utgörs inte enbart av etniska svenskar utan har ofta en annan kulturell, etnisk och språklig bakgrund, där de utlandsutbildade utgör en mycket värdefull tillgång.
Vi välkomnar en debatt om snabba vägar till arbete, patientsäkerhet och kvalitetskrav. Vilket på inget sätt behöver stå i motsats till varandra. Vi instämmer i AT-nämndens uppmaning att regeringen bör ta initiativ till att sjukvårdshuvudmännen tillsammans med universiteten förbättrar utbildningen och den kliniska introduktionen av läkare med utländsk utbildning.
Intresserade av frågan är välkomna till vårt seminarium i Almedalen 2/7 med rubriken:  "100-tals utländska läkare är arbetslösa i läkarbristens Sverige. Hur ska vi få dem i jobb?".
Pernilla Hultberg.
samordnare för kompletterande utbildning för läkare, sjuksköterskor och tandläkare med examen från länder utanför EU, vid Sahlgrenska akademin vid Göteborgs Universitet.
Henrik Sjövall.
professor, ansvarig för kompletterande utbildning för utländska läkare vid Sahlgrenska akademin vid Göteborgs Universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
