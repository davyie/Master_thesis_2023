Tio års internationell kritik
– men inget har hänt.
Trots tio års kritik från olika FN-instanser har Sverige fortfarande problem med strukturell rasism, diskriminering och hatbrott. Sverige saknar en tydlig strategi för att bekämpa detta. Det hög tid för regeringen att agera, skriver Aleksander Gabelic, ordförande i Svenska FN-förbundet.
Vi föreslår att regeringen med FN:s stöd inrättar en ny myndighet som placeras direkt under riksdagen.Aleksander Gabelic.
Det här är en argumenterande text med syfte att påverka. Åsikterna som uttrycks är skribentens egna.
Att akademiker med utländsk bakgrund i Sverige förvägras arbete motsvarande sin kompetens och i stället kör taxi har debatterats i tjugo år. Trots det drabbas fortfarande tusentals människor i Sverige av diskriminering på arbetsmarknaden.
Avsaknaden av framsteg i integrationspolitiken präglar det förhör som hålls med Sveriges regering på torsdag och fredag i FN:s rasdiskrimineringskommitté i Genève. I en rapport till kommittén framhåller Svenska FN-förbundet att Sverige trots tio års kritik från olika FN-instanser fortfarande har problem med strukturell rasism, diskriminering och hatbrott. Vi föreslår en rad åtgärder för att få fart på integrationsarbetet i Sverige – från en ny myndighet för mänskliga rättigheter till utbildning i kommunerna för att stoppa diskriminering i vardagen.
Arbetslösheten bland utlandsfödda är två till tre gånger så hög som bland människor födda i Sverige. Särskilt drabbade är personer från Asien och Afrika. Ett svenskt namn är ofta ett krav för att ens bli kallad till anställningsintervju. Att högutbildade människor har underkvalificerade eller inga arbeten är ett slöseri med mänskliga och ekonomiska resurser.
Positiv särbehandling kan i dag användas för att anställa män med likvärdiga meriter på kvinnodominerade arbetsplatser och vice versa. Vi vill att möjligheten ska utvidgas till att omfatta också etnisk tillhörighet. En arbetsgivare som vill öka mångfalden på arbetsplatsen får i dag inte motivera tillsättandet av en tjänst med den sökandes etniska bakgrund. Det är dags att uppmuntra företag och organisationer att se fördelarna med att anställa personer med utländsk bakgrund och samtidigt stärka sin konkurrenskraft.
Svenska FN-förbundet lyfter också fram bland annat följande i rapporten till FN:.
• Sverige saknar en tydlig strategi för att bekämpa hatbrott. Antalet hatbrott är fortsatt högt – 5 520 rapporterade brott 2012 varav 74 procent med främlingsfientliga/rasistiska motiv. Brott med antireligiösa och afrofobiska motiv har ökat.
• Internet har blivit en plattform för rasistiska organisationer som sprider propaganda via bland annat över hundra vit makt-hemsidor. Också enskilda gömmer sig bakom nätets anonymitet. Vi vill skärpa förbudet mot rasistiska aktiviteter och handlingar för att bättre uppfylla rasdiskrimineringskonventionens krav.
• Tydlig lagstiftning och god kompetens hos myndighetsanställda krävs för effektiv lagföring. Stockholmspolisens hatbrottsgrupp är ett föredöme som har fått en efterföljare i Malmö. Fler sådana exempel behövs.
• Polis och domstolsväsende hör fortfarande fortfarande till de myndigheter som har lägst andel anställda med utländsk bakgrund (9,6 procent 2012). Genom att öka andelen ökar också förtroendet för de rättsvårdande myndigheterna.
• Samer och romer möter fortsatt diskriminering. Vi kräver än en gång att regeringen erkänner samernas landrättigheter genom att ratificera ILO-konventionen 169. Romadelegationen och dess slutsatser måste förverkligas. Rätten för romska barn att gå i skolan måste förverkligas i landets kommuner och marginaliseringen av romer på arbets- och bostadsmarknaden måste upphöra.
När svensk antidiskrimineringspolitik har kört fast krävs nya grepp. Sverige saknar en oberoende nationell institution som kan övervaka att lagstiftning och myndighetsutövning står i överensstämmelse med internationella MR-åtaganden. Vi föreslår att regeringen med FN:s stöd inrättar en ny myndighet som placeras direkt under riksdagen. MR-kommissioner finns i en tredjedel av världens länder och i 17 EU-länder och fungerar bland annat som stöd för lokala myndigheter och deras uttolkning av olika FN-överenskommelser. Också i Sverige behöver anställda i kommuner och landsting stöd i sitt dagliga arbete som ofta rör rättighetsfrågor.
Att informera och aktivt motverka de stereotyper som drabbar invandrare och minoriteter är en av flera viktiga uppgifter för regering och myndigheter. Rättighetsperspektivet måste genomsyra hela regeringens arbete från integration och arbetsmarknad till rättsväsende och övrig statsförvaltning.
Femtio frivilligorganisationer står bakom Svenska FN-förbundets rapport till FN:s rasdiskrimineringskommitté. Det är ett uttryck för frustration över att strukturell rasism, diskriminering och hatbrott fortfarande hindrar många människor i Sverige från att förverkliga sina drömmar. När FN-kommittén återkommer med sina rekommendationer är det hög tid för regeringen att agera.
ALEKSANDER GABELIC.
ordförande i Svenska FN-förbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
