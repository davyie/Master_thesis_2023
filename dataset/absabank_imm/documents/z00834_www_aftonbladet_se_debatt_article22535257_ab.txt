Sluta bråka och ta  ansvar, Byggnads.
Sverige är i stort behov av nya bostäder, förskolor och sjukhus. Men ska vi kunna fortsätta utveckla vårt samhälle måste vi ha konkurrenskraftiga byggföretag.
Skulle kraven som Byggnads ledning lagt under avtalsrörelsen förverkligas innebär det att en tredjedel av byggföretagen få svårt att överleva och 30 000 medarbetare hade förlorat sitt jobb. När nu Byggnads ledning än en gång blåser till konflikt riskerar bostadsbristen att fördjupas. Detta är inte att ta ansvar för framtiden.
För Sveriges Byggindustrier har en viktig utgångspunkt i avtalsförhandlingarna varit att värna de små- och medelstora byggföretagen. De utgör 99 procent av våra medlemmar och det är hos dessa det stora flertalet av medarbetarna är anställda. Ska det fortsätta vara så krävs att vi tillsammans tar ansvar. Det krävs att vi inte ökar kostnaderna mer än för andra branscher, att vi skapar möjlighet att tillsammans med medarbetarna välja den löneform som passar för verksamheten och att vi ser till att fler tecknar kollektivavtal.
Svenska byggföretag har utvecklats snabbt de senaste åren. Trivseln ökar, arbetsplatsolyckorna minskar och många företagare är stolta över att kunna erbjuda sin anställda mycket bra villkor. En byggnadsarbetare tjänar idag i snitt 33 000 kronor. I Stockholm ligger snittlönen för nyproduktion på 38 000 kr. Som lärlingsanställd får du direkt efter gymnasiet 65 procent av vad en fullbetald yrkesarbetare får. Redan efter 1–2 år så ligger man på snittet.
Ingångslönen för en byggnadsarbetare är alltså mer än vad en polis tjänar efter fem år eller vad en vad en undersköterska med 10 års erfarenhet tjänar.
Med tanke på de byggbehov som finns borde det finnas mycket goda möjligheter att fortsätta utveckla branschen.
Men dessvärre har Byggnads ledning än en gång valt att bråka i stället för att föra en ansvarsfull diskussion vid förhandlingsbordet. Tyvärr är det inte helt förvånande.
Faktum är att Byggnads ledning har valt varsel eller strejk i nästan samtliga avtalsrörelser i modern tid. Bara mellan 2011 och 2015 varslade Byggnads ledning 26 gånger i tvister mellan avtalsparter. Inget annat fackförbund väljer konflikt så ofta.
Vi vill att Byggnads kommer tillbaka till förhandlingsbordet. Vi har viktiga frågor att diskutera – hur ska vi tillsammans säkra de svenska byggjobben? Hur ska vi se till att få en större mångfald i branschen? Hur kan vi utveckla kollektivavtalen på ett sådant sätt att de stärker svensk konkurrenskraft?.
Det varsel som nu lagts är oansvarigt. Det kommer drabba vanliga människor eftersom hus, förskolor och sjukhus inte kommer att byggs. Detta i ett läge när bostadsbristen är större än på 50 år. Nu är det hög tid att Byggnads ledning tar ansvar för alla sina medlemmar runt om i landet.
Mats Åkerlind.
Förhandlingschef Sveriges Byggindustrier.
