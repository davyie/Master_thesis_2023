Cecilia Bäcklander: Barnen får inte förenas med sin pappa.
Fem dna-test bevisar att två människor är föräldrar till tre barn som fötts med sju års mellanrum – 11, 7 och 4 år gamla. Ett vigselbevis visar att de två en gång gifte sig med varandra. Finns det då anledning att betvivla att Mikael Gebrehiwet och Fikadu Asgele Tekiae från Eritrea är en familj? Det tycker Migrationsverket som avslog deras ansökan om familjeåterförening.
Mikael flydde från soldatlivet i Eritreas armé och kom via Etiopien och Sudan till Sverige 2010. Han fick uppehållstillstånd. En deserterad soldat kan omöjligen återvända till ett hemland med en av världens värsta förtryckarregimer. Sverige är förbundet att ha en generös familjeåterföreningspolitik.
Fikadu och de tre barnen kom till ett flyktingläger på gränsen mellan Eritrea och Etiopien, och så småningom till Addis Abeba, Etiopiens huvudstad, varifrån de ansökte om asyl i Sverige.
Den 5 november 2012 kom avslaget. Migrationsverket anser det inte bevisat att de är en familj. Fikadus lilla eritreanska plast-id-kort är inte tillräckligt officiellt. Inte heller hennes av UNHCR utfärdade legitimation.
Dna-analysen, vigselbeviset och två id-handlingar väger lättare än det faktum att Mikael och Fikadu har lämnat motstridiga uppgifter om sitt gemensamma liv. Inte om det grundläggande, att de är gifta och har sammanlevt och fått barn tre gånger. De uppgifter som Migrationsverket hänvisar till är två – antalet gäster vid bröllopet för 14 år sedan och hur många släktingar som bott under samma tak.
Att läsa beslutet är surrealistiskt. Först redogörs för hur Sverige ska bereda familjemedlemmar möjlighet att återförenas med en person som har uppehållstillstånd här. Sedan bekräftas att dna-analysen bevisar att barnen är Mikaels och Fikadus gemensamma. Men så kommer avslaget. Motiveringen är skakig och irrelevant i förhållande till hårda vetenskapliga dna-fakta. Tre barn födda under sju år borde bevisa ett varaktigt samliv, punkt slut.
Vad kan familjen då göra?.
Migrationsverket hävdar att Fikadu inte gjort tillräckligt för att bevisa vem hon är. Gunnar Ström vid Röda Korset i Forshaga där Mikael bor har sett till att en generös etiopisk affärsman betalar hyra och mat. Jag hittade Fikadu och barnen i det lilla rum i Addis utkanter där de bor. Dass och vatten på gården, torftigt men fullt i linje med hur de flesta Addis-bor har det.
Etiopien och Eritrea är fiender. De har inga bilaterala förbindelser. Eritrea har en legation i Etiopien, men bara för representation vid Afrikanska Unionen. Jag talade med den politiske sekreteraren som gång på gång upprepade att det inte var någon idé för Fikadu att gå dit. De har ingen konsulär verksamhet. Man kan också fråga sig: OM Eritrea haft konsulat i Addis, varför skulle de anstränga sig för en familj som flytt deras land, deserterat från deras armé? Vi talar om en regering som under elva år vägrat att lämna Sverige någon som helst information om den svenske medborgaren Dawit Isaac.
Vi for ändå till legationen. Det är en villa utan skyltning. Vaktpersonal förklarade att man inte släppte in någon.
Och där är nu familjen. En pappa är i Värmland och längtar. Hans fru och barn lever i limbo i Etiopien, i ett land där eritreaner är illa sedda av myndigheterna.
Beslutet från Migrationsverket är nu överklagat med hjälp av Röda Korset. Ett nytt beslut kan ta flera månader. Det finns ingen tvekan om att detta är en familj, det har dna-testerna bevisat. Varför då förhala och försvåra deras liv? Det handlar om tre barns uppväxt. De har redan väntat i två och ett halvt år.
Cecilia Bäcklander.
N.
En dom i Migrationsöverdomstolen 2012 gör det möjligt för anhöriga att bevisa släktskap genom dna-prov och på så sätt kunna förenas med familjer i Sverige. I fallet som dagens debattör belyser har ett positivt dna-test gjorts. Fikadu Asgele Tekiae med barn har ändå fått avslag av Migrationsverket och befinner sig i Etiopien, pappan har uppehållstillsstånd i Sverige. Fallet är överklagat.
REN.
Cecilia Bäcklander, 66, Solna.
Tv-producent och frilansjournalist med fokus på Östafrika. Har bott sju år i Etiopien och Kenya.
