Fler än alliansen har ansvar för studentbostäder.
Det är en allvarlig situation som Ida Drougge, ordförande för Moderata Studenter, beskriver (20/5). En fungerande bostadsmarknad är en viktig förutsättning för Moderaternas och alliansens arbetslinje. Det måste finnas möjligheter att flytta till arbete och till studier. Många kommuner har i dag brist på framför allt hyresrätter. Då talar vi om bostadsmarknaden generellt. Situationen för studenter är ännu allvarligare på många håll.
Det här är en argumenterande text med syfte att påverka. Åsikterna som uttrycks är skribentens egna.
Drougge skriver att alliansen har tagit "små steg framåt" för att förbättra bostadsmarknaden, men kräver också ytterligare åtgärder. Det har gjorts en hel del, men det tar alltid tid innan nya regler får genomslag.
Alliansen såg till att de riktade byggsubventionerna inte återinfördes, har infört ägarlägenheter, förbättrat plan- och bygglagen och förbättrat möjligheterna till andrahandsuthyrning för att ta några exempel. Den viktigaste reformen är de nya reglerna för kommunala allmännyttiga bostadsaktiebolag och nya hyressättningsregler, som gör det mer lönsamt att äga och förvalta hyresfastigheter.
Regeringen har också gjort det möjligt för nio lärosäten att bedriva egen uthyrning av studentlägenheter. Det bör ligga i lärosätenas intresse att utnyttja denna möjlighet.
Reformerna bildar grunden för en bostadsmarknad som möter tidens krav på ett bättre sätt än tidigare. Men bra regelverk kan inte lösa alla problem, det krävs också aktiva åtgärder framför allt på kommunal nivå. Kommunerna har bostadsförsörjningsansvaret för sina invånare. Här finns uppenbarligen mer att göra, inte minst för studenter. Ytterligare en utmaning är de svenska byggkostnaderna, som ligger långt över genomsnittet i Europa.
Goda möjligheter till studier förutsätter att det finns studentbostäder. Detta är viktigt för samhället i stort och borde ligga i allas intresse.
Skräddarsydda kurser i ämnen som intresserar och engagerar både kropp och själ.
ANTI AVSAN (M).
riksdagsledamot, ansvarig för bostadspolitiska frågor.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
