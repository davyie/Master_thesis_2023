Säpos uppgifter  går inte att få ut.
Det sägs att vi nu har koll på signalspaning och säkerhetspolis och alla eventuellt integritetskränkande instanser. Och det är ju bra om vi har det. Som vanlig enkel svensk tänkte jag att jag skulle skaffa mig sådan koll beträffande Säkerhetspolisen och min person.
Därför begärde jag hos Säkerhetspolisen den 17 juni 2008 att få ta del av uppgifter som kan finnas om mig hos Säkerhetspolisen. Detta med anledning av uppgifter i pressen om att från och med den 1 mars 2003 har delar av Säkerhetspolisens arkiv öppnats för allmänheten. Enskilda personer kan få reda på om det finns uppgifter om dem hos Säkerhetspolisen.
Den 28 augusti fick jag svar.
Skrivelsen upptar ett stycke rubricerat Beslut.
Där står det:.
Din begäran avslås.
Under rubriken Författningsstöd står följande:.
5 kap 1 § andra stycket sekretesslagen (1980:100).
I Säkerhetspolisens motiveringar till beslutet står bland annat följande:.
Säkerhetspolisens motivering är att redan uppgiften om du förekommer eller inte hos myndigheten kan leda till att myndighetens beslutade eller förutsedda åtgärder motverkas och den framtida verksamheten skadas.
Regeringsrätten har i en dom redan konstaterat att uppgiften, om någon förekommer eller inte hos Säkerhetspolisen, kan omfattas av sekretess.
Vad jag förstår så får jag inte veta vad som står om mig hos Säkerhetspolisen. Jag får inte ens veta om det inte står något om mig. Dessa uppgifter omfattas av sekretess enligt lagar som vi stiftat långt före FRA var aktuellt.
Så du som röstade för FRA: Du kan mycket väl vara registrerad hos Säkerhetspolisen, det är sekretessbelagt. Men du skall veta att också uppgiften att du inte är det är sekretessbelagd.
Så är det med vår koll på integritetskränkande instanser! Bara så du vet!.
Lennart Parknäs.
