Pelle Svensson har inte förstått vad demokrati är.
Samhället blir inte mer tolerant av att vi spottar på nazisterna, hävdade vi i vår artikel i måndags. Pelle Svensson, gruppledare för socialdemokraterna i Haninge, förstod tydligen inte vad vår poäng var. I gårdagens tidning undrade han vad vi menar och hur samhället kan bli mer fördomsfritt om man låter rasister/nazister breda ut sig.
Frågan är hur man bäst bekämpar nazism, rasism och främlingsfientlighet. Att utestänga öppet främlingsfientliga ungdomar från skolor och arbetsplatser överensstämmer inte, enligt vår mening, med demokratins principer och är dessutom kontraproduktivt. De blir ju hänvisade till socialen och kan därmed på skattebetalarnas bekostnad fritt ägna hela sin tid åt sina främlingsfientliga aktiviteter. Dessutom genom att demonisera dem och utestänga dem från all gemenskap i samhället fastnar de ännu mer i nazismens fälla.
När nazisterna trängs in i ett hörn och blir bespottade av samhället ökar deras sammansvetsning. Genom att ta emot och ställa upp som mentorer åt dem som vill hoppa av, räddar vi vissa individer och splittrar gruppen.
16–17-åriga ungdomar skall inte betraktas som samhällets fiende nummer ett utan som vilseledda ungdomar som behöver en hjälpande hand.
Pelle Svensson skriver också att vi spär på myten att nazisterna inte får något medieutrymme. Han har troligen missförstått oss. Vi har betonat att det både pratas och skrivs oerhört mycket om dem. Det anser vi är fel och göder denna rörelse. Men det är skillnad mellan att prata om dem och prata med dem.
Pelle Svensson skriver vidare att man inte ska debattera med rasister/nazister eftersom de ifrågasätter demokratin och inte tror på alla människors lika värde. Denna attityd är tyvärr utbredd inom hans parti och även på andra håll.
I den andra omgången av det senaste presidentvalet i Frankrike vägrade Jacques Chirac möta sin främlingsfientliga konkurrent Le Pen i den traditionella tv-debatten. Pelle Svenssons partiledare, Göran Persson, tyckte det var bra gjort av Chirac. Att 17 procent av fransmännen stod bakom Le Pen hade tydligen ingen betydelse.
Vi anser att det här arroganta synsättet är en av huvudorsakerna till högerextremismens framfart i Europa. Den som.
anser att personer med icke-demokratiska åsikter inte skall ha rätt till sina demokratiska fri- och rättigheter har inte förstått vad demokrati är.
Mohsen Hakim (konsult i kvalitets- och mångfaldsfrågor f d lektor vid Mälardalens högskola), Johnny Höglin (f d nazistledare i Eskilstuna).
