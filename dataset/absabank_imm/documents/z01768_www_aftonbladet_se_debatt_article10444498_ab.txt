Statens våld värre än alla krossade skyltfönster.
När jag skriver att jag tycker att våld är onödigt ( Debatt 24/3) menar jag det också.
Och eftersom du, Henrik von Sydow, inte var med på demonstrationen och såg det jag gjorde eller inte gjorde så kan du heller inte säga att jag inte försökte hindra folk från att vara våldsamma.
I stora samlingar är man alltid förberedd på det värsta, och därför var vi sjukvårdare. Det finns sjukvårdare på fotbollsmatcher och på konserter. Menar du att de också finns där bara för att de är inställda på våld?.
Du säger att ”det är hög tid att reagera mot våldet som politisk kampmetod” och jag kan ingenting annat än att hålla med.
Vi kan väl börja med statens våld mot människor. Eller hur var det med alla de nio gångerna som Sverige har blivit fällt av FN:s tortyrkommitté? Eller när Sverige har brutit mot barnkonventionen om och om igen? Eller att Sverige har brutit lagen som säger att man inte får sälja vapen till krigförande länder? Eller att Sverige bryter mot lagen som säger att alla människor har rätt till sjukvård när de skär ner och stänger vårdcentraler och sjukhus på löpande band?.
Detta är större än ALLA krossade skyltfönster i hela Sverige! Ni pratar om våld men det riktiga våldet sker i era korridorer!.
Hur vågar du sen jämföra oss med nazister? Om det inte vore för oss så hade fler blivit misshandlade vid Pridetåget. Det var varken polisen eller ni politiker som skyddade folket. Det var vi. Då klagade ni inte.
Du säger att ”man kan inte lyssna till människor som framför sina krav med järnrör i händerna”. En människa föds inte med järnröret i handen. Hon väljer att plocka upp det när hon har fattat att det samhälle som sägs vara till för henne vägrar lyssna på vad hon har att säga.
Detta är inte ungdomar som gillar att krossa fönster och bilar. Detta är resultatet av ignorering. Du säger i slutet att våldsspiralen ska stoppas genom att ”vägra dialog med våldsaktivister”. Det har aldrig funnits en dialog för att ni har valt att inte lyssna.
Ulf Cahn, smart drag att berätta att pengarna ni samlade in gick till äldre, barn och handikappade. Hade det verkligen varit så skulle jag inte ha demonstrerat emot det. Jag skulle till och med ha skänkt pengar själv.
Men i tidningen Arbetaren nr 12/04 skriver Malin Olofsson detta: ”Men på hemsidan för Jafi, organisationen som Förenade Israelinsamlingen stödjer, erbjuds judar som vill immigrera till Israel att slå sig ner i bostadsområden som Pisgat Ze’ev och Har Homa – judiska bosättningar på den ockuperade Västbanken.” Vad konstigt att du säger en sak och organisationen ni ger pengar till säger en annan.
Nabila Abdul Fattah.
