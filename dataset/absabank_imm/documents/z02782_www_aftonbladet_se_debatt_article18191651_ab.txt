Var är mångfalden i feminismen, SVT?
Äntligen var det dags för SVT:s serie om feminism. Inför programmet kunde vi läsa på SVT:s hemsida om vad programmet skulle bjuda på: ”Måste man säga hen, vifta med kvinnohatsflaggan när någon inte håller med och tycka att äktenskapet är en boja för att vara feminist idag?”. Dessutom fick vi veta att Belinda Olsson, som leder serien, i första avsnittet skulle testa på topless-aktivism. All information som spreds innan programmet pekade mot en oerhört snäv bild av feminismens utveckling och vad den står för idag.
För 15 år sedan läste jag med entusiasm boken Fittstim och kände plötsligt att jag inte längre var ensam. Den fyllde ett tomrum som jag hade inom mig. Sedan boken kom ut har mycket hänt och det verkar inte SVT ha hängt med på. Feminism är idag en självklarhet som handlar om mer än symbolfrågor. Idag finns feminism överallt och diskussionen om vikten av ett jämställt samhälle är ständigt närvarande. Därför var det synd att se att hela första avsnittet ”Fittstim – min kamp” fick handla om en snäv bild av vad feminism är, snarare än om bredden inom feminismen. Känslan jag lämnades med efteråt var att programmet gick ut på att hitta bevis på att de frågor som feminister driver idag, inte är till någon nytta.
Det var som ett led i tesen som Belinda Olsson resonerade om i början av programmet – att feminism idag tappat intresset för kvinnorna längst ned. På  Debatt igår benämnde Belinda Olsson dessa kvinnor som alla de människor som inte har lyxen att vara feminist på heltid. Vidare berättade hon att hennes egen mamma under inspelningen av programmet sagt: ”Jag har inte haft tid att vara feminist. Jag har haft fullt upp med att försörja min familj”. Känslan efter programmet och bilden som målades upp i debattartikeln förstärker tyvärr bara nidbilden av feminism. Men feminism är inte ett heltidsjobb. Det är en grundsyn på människor som man bär med sig hela tiden, vart man än går. Det är varken en enstaka aktion, ett genusdagis eller ett enskilt ord.
För att visa på vad feminism faktiskt kan vara behöver vi fler perspektiv som visar på dess fantastiska utveckling. En av rörelsens största framgångar de senaste åren är att medvetenheten om vithetsnormer har ökat, tack vare att rasifierade feminister organiserat sig och höjt sina röster. Idag är det fler feminister som får vara med i diskussionen, men det verkar SVT ha missat. Alla de som fick vara med i programmet och i det efterföljande SVT Debatt, där Gudrun Schyman, Ebba Witt-Brattström, Isabelle Ståhl, Helene Bergman och Belinda Olsson deltog, är en del av vithetsnormen. Förutom den fantastiska undersköterskan Mira som fick representera arbetarkvinnorna. Det gav inte tittarna en bred bild av feminism.
Jag önskar att mångfalden inom rörelsen lyfts och att fler feminister får ta plats. Alla har sin egen anledning till varför man är feminist och alla har sin egen hjärtefråga. Mångfalden är positiv och borde få synas mer. Därför vill jag framöver se fler berättelser som speglar denna mångfald och som förklarar olika feministers olika utgångspunkter så som socioekonomisk bakgrund, etnicitet eller något helt annat.
Samtidigt vill jag ändå passa på att tacka SVT för att de gör ett program om feminism, det är ett steg i helt rätt riktning och visar på hur långt vi kommit sedan boken Fittstim gavs ut. Jag hoppas och tror att SVT också känner att de har fått ett kvitto på hur relevant frågan är med tanke på den uppmärksamhet som programmet fått. Till nästa gång vill jag se att man hänger med i utvecklingen på ett modernare sätt. Lyft fler feministers berättelser. Våga gå utanför er bekvämlighetszon. Haka inte upp er på spexiga grepp. Och leta efter exempel som inte bärs av kvinnor som följer vithetsnormen.
Först - och endast - då höjer SVT blicken och ger tittarna en bredare bild av vad den stora feministiska rörelsen är i dag - en angelägen fråga för alla människor, oavsett bakgrund och kön.
Seher Yilmaz.
FAKTA.
