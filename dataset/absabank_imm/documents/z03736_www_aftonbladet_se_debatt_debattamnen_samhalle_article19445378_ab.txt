Vi är många som tar debatten om rasism.
Strategin att försöka tiga ihjäl ett problem är sällan särskilt framgångsrik, och ett samhälle med mindre av diskussion och dialog är ett sämre samhälle. Därför är det glädjande att så många tar debatten om främlingsfientlighet, enligt den undersökning vi låtit Novus genomföra.
Av dem som menar att de har en vän eller släkting som har främlingsfientliga åsikter svarar 60 procent ja på frågan ”Har du försökt få din vän/släkting att ändra sina främlingsfientliga åsikter?”.
Vi frågade även om Sverige borde ta emot färre flyktingar. Bland dem som svarade nej på den frågan är det ännu fler som tar debatten med vänner och släktingar, hela 79 procent.
Samtidigt tycks vårt samhälle bli alltmer polariserat. Det ser ut som att uppemot var tionde väljare kommer att rösta på ett parti med tydligt främlingsfientliga åsikter och allt fler vittnar om att rasistiska kommentarer är vardagsmat på arbetsplatsen, på bussen och på nätet.
Det är glädjande att så många är villiga att ta en debatt, som säkert kan vara känslig, med en vän eller släkting. Vi vill att ännu fler ska våga, och att fler ska lyckas övertyga. Utifrån erfarenheter av samtal över hela landet är våra rekommendationer:.
Det behövs en inkluderande vision. I dag har de som vill minska invandringen den tydligaste – och otrevligaste – framtidsbilden. Visionen om ett mångkulturellt samhälle är för otydlig, därtill för långt ifrån många människors vardag.
Vi måste tala pengar – också. Huvudargumenten för och emot invandring handlar inte om pengar. Vi måste kunna svara på frågor om kostnaderna och vinsterna, med sikte på att förbättra ekonomin genom att fler kommer i arbete snabbare.
Neutrala fakta måste finnas lättillgängliga. Med vår sajt migrationsinfo.se sprider vi forskning och statistik om invandring, men vi och andra behöver nå fler.
Främlingsfientlighet är mer än Sverigedemokraterna. Att ensidigt fokusera på ett parti innebär att man missar mycket av den vardagsintolerans som finns på arbetsplatser och i andra sammanhang.
Vi måste stå upp för varandra. Den som tar debatten på sociala medier eller i dagspress bemöts massivt och inte sällan aggressivt av främlingsfientliga krafter, och bör inte utstå detta ensam.
Debatt, inte slagord. Det nya medielandskapet lämpar sig väldigt bra för att sprida förenklade populistiska budskap. Låt oss inte falla i samma fälla som våra meningsmotståndare.
Sverige är ett öppet och tolerant samhälle, och många höjer rösten för att det ska förbli så. Låt oss fira det – och samtidigt arbeta för att samtalen ska bli ännu fler och mer övertygande!.
Andreas Bergström.
Anna Rehnvall.
FAKTA.
