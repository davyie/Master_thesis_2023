KD och M bör lägga fram gemensam budget.
Kristdemokraterna och Moderaterna borde lägga fram ett gemensamt budgetalternativ och låta Sveriges riksdag ta ställning, skriver Christian Carlsson, förbundsordförande för Kristdemokratiska Ungdomsförbundet (KDU).
Kristdemokraterna och Ebba Busch Thor har varit för att lägga fram en gemensam borgerlig budget i Sveriges riksdag ända sedan vi fällde Decemberöverenskommelsen (DÖ). Sedan dess har också Moderaterna insett att det är den borgerliga oppositionens uppgift att lägga fram och försöka genomdriva sin politik i Sveriges riksdag. Centerpartiet och Liberalerna vägrar fortfarande att lägga en gemensam borgerlig budget, men Kristdemokraterna vill mer.
Det här är en argumenterande text med syfte att påverka. Åsikterna som uttrycks är skribentens egna.
Tidigare i höst lyckades Alliansen enas om att stoppa två av regeringens skadliga skattehöjningar i form av sänkt brytpunkt för statlig inkomstskatt och skärpta 3:12-regler för företagare. Sänkt brytpunkt för statlig inkomstskatt skulle minska drivkrafterna för hårt arbete och högre utbildning samtidigt som försämrade 3:12-regler skulle drabba svenska företagare över hela landet. De stoppade skattehöjningarna var därför bra, men en borgerlig budget med sänkta skatter, fler poliser, kapade vårdköer och ett starkare försvar skulle vara så mycket bättre.
På grund av Centerpartiet och Liberalerna är tyvärr det bästa Alliansen just nu kan åstadkomma en "light-version" av regeringens budget, där endast vissa av regeringens skadliga skattehöjningar är borttagna. Vi i KDU är dock fast övertygade om att borgerligheten inte kan nöja sig med att erbjuda svenska folket alternativet "sosse-light" om vi fortsatt ska vara ett relevant alternativ för väljarna. Vi måste sluta lämna walk-over i budgetfrågan och använda det parlamentariska läge som väljarna har givit för att genomdriva en borgerlig budget och den politik Sverige så väl behöver.
Utan en gemensam borgerlig budget blir det inte några skattesänkningar för enskilda människor, familjer och företagare. Det blir inte tillräckligt många poliser, vårdplatser eller svenska soldater inom försvaret. Det här är mycket allvarligt, därför att det går ut över vanliga människors vardag och tryggheten i Sverige.
I väntan på att Annie Lööf och Jan Björklund åter ska känna sig mogna uppgiften att ta ansvar för Sverige behöver partierna som faktiskt vill förverkliga sin politik nu gå före. KDU anser därför att Kristdemokraterna och Moderaterna ska lägga fram ett gemensamt budgetalternativ och låta Sveriges riksdag ta ställning till detta. Vi menar att den ordningen måste gälla från och med nu tills dess att fler partier i Alliansen vill vara med och budgetförhandla. Det är dags för den verkliga borgerliga oppositionen att visa att vi är beredda att stå upp, och förverkliga vår politik för ett friare och tryggare Sverige. Det finns ingen tid att förlora. Sverige behöver en borgerlig regering med en borgerlig politik.
Christian Carlsson.
SvD:s NYHETSBREV VALET 2018 – veckans viktigaste fördjupningar och granskningar.
förbundsordförande för KDU Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
