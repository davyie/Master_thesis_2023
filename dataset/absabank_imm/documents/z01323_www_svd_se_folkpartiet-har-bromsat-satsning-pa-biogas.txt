Folkpartiet har bromsat satsning på biogas.
På grund av Folkpartiets politik så är nu Stockholm bland de sämsta städerna i Sverige när det gäller insamling av matavfall och tillverkning av biogas. Nu vill partiet påskina att biogas och andra miljöfrågor plötsligt är viktiga.
Det här är en argumenterande text med syfte att påverka. Åsikterna som uttrycks är skribentens egna.
Bristen på biogas i Stockholm är uppenbar. Näringslivet vill mycket gärna få in allt matavfall för att kunna göra biogas av det, men det får de inte i Stockholm.
I flera andra städer, bland annat i Västerås och Södertälje, så har man i politisk enighet, även från de lokala Folkpartisternas sida, beslutat att samla in allt matavfall och göra biogas av det.
Så icke i Stockholm. Här har Folkpartiet konsekvent röstat emot alla sådana förslag, inklusive möjligheterna att bedriva lokaltrafik på vattnen i Stockholm med biogasdrivna färjor.
Idén med avfallskvarnar som tar hand om matavfallet har tagits upp många gånger tidigare. Det kan vara en god idé förutsatt att avloppsrören i Stockholm håller för detta. Folkpartiet har dragit ner på underhållet av avloppsnätet.
Rörande frågan om i vilken grad Stockholm behöver en fungerande kollektivtrafik, så är det bra att nu äntligen även Folkpartiet har tagit till sig detta, istället för de ensidiga satsningarna på bilarnas framkomlighet.
Likaväl är det bra att Folkpartiet nu ändrat sig i frågan om att införa miljözoner för personbilar i Stockholm, för att minska påverkan från dubbdäck.
Sådana förslag brukar ju Folkpartiet annars raljera över, med invektiv som flum och bakåtsträvande.
Välkommet är även att Folkpartiet nu har kommit underfund med att Stockholms stad är en av landets största inköpare av varor och tjänster och därigenom kan ha ett stort inflytande på en grön marknad. Synd att man inte förstod det när man var med och lade ner Stockholms stads professionella inköpsorganisation.
MATS E P LINDQVISTledamot i trafik- och renhållningsnämnden för Miljöpartiet i Stockholms Stad.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
