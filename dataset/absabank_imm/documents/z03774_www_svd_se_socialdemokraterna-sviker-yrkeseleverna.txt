Socialdemokraterna sviker yrkeseleverna.
Ansvaret faller tungt på den socialdemokratiska utbildningspolitiken.Jonas Olofsson.
Det här är en argumenterande text med syfte att påverka. Åsikterna som uttrycks är skribentens egna.
På Brännpunkt 6/5 glädjer sig socialdemokraternas skolpolitiska talesperson Mikael Damberg åt att allt färre niondeklassare söker yrkesförberedande program i gymnasieskolan. Mikael Damberg menar att en PM från Skolverket om "de preliminära förstahandsvalen till gymnasieskolan hösten 2011" bekräftar Socialdemokraternas uppfattning att den senaste gymnasiereformen, som bland annat innebar att de arbetslivsförberedande inslagen i yrkesprogrammen fick ökat utrymme, gör yrkesutbildningarna mindre attraktiva. Ungdomarna vill ha breda utbildningar och väljer bort "återvändsgränder".
För det första måste man fråga sig med vilken trovärdighet Mikael Damberg använder Skolverkets underlag. Det handlar om en urvalsundersökning och i PM:et är det niondeklassarnas preliminära val som återges. Det har inte gjorts några justeringar för behöriga och obehöriga sökande.
Skolverket sammanfattar själva redovisningen i sitt PM med att det inte går "att dra några slutsatser om resultaten har ett samband med den reformerade gymnasieskolan".
Vad vi i själva verket har kunnat urskilja är en långsiktig trend mot att allt färre elever söker yrkesförberedande utbildning i gymnasieskolan, det vill säga en utveckling som inleddes under de socialdemokratiska regeringsåren. Skolverkets PM om de preliminära förstahandsvalen inför läsåret 2011/12 talar för att den trendmässiga minskningen består.
Vad ska man då säga om detta? Det verkar vara en utveckling som uppmuntrar Mikael Damberg. Det är anmärkningsvärt. Av flera skäl. För det första är den höga ungdomsarbetslösheten ett av våra största samhällsproblem. Sverige utmärker sig exempelvis påtagligt negativt i jämförelse med våra nordiska grannländer Danmark och Norge när det gäller vilka möjligheter till jobb och försörjning som gymnasieskolans utbildningar erbjuder.
Skräddarsydda kurser i ämnen som intresserar och engagerar både kropp och själ.
Erfarenheterna från andra länder visar att utbildningar med betydande utrymme för arbetsplatsförlagd lärande i lärlingsliknande former ger goda möjligheter till kvalificerat yrkeslärande.
För det andra möter vi en allt påtagligare brist på kvalificerad arbetskraft på många yrkesområden. Det hänger dels samman med den starka tillväxten i ekonomin, dels med den allt intensivare generationsväxlingen på arbetsmarknaden. I dag har vi en närmast absurd situation där företag och offentliga verksamheter har svårt att hitta arbetssökande med rätt bakgrund, trots historiskt hög arbetslöshet.
Ansvaret för det sistnämnda faller tungt på den socialdemokratiska utbildningspolitiken som under mer än ett halvt decennium nedvärderat yrkesutbildningarna och yrkeslärandets betydelse. Det finns en rad missförhållanden som måste ses som en följd av de socialdemokratiska reformerna på skolans område på 1990-talet: den omfattande utslagningen av ungdomar från gymnasieskolan (mer än en fjärdedel av en årskull uppnår inte utbildningsmålen), den bristande likvärdigheten i utbildning och utbildningsresultat mellan skolenheter och olika kommuner, och det närmast obefintliga stödet för de ungdomar som ska ta steget från gymnasieskolan till arbetslivet (frånvaron av ett effektivt kommunalt informations- och uppföljningsansvar för unga som inte går i skolan, begränsat utrymme för specialpedagogiskt stöd, studie- och yrkesvägledning etc.).
För den socialdemokratiska skolpolitiken finns bara ett fokus: gymnasieskolans högskoleförberedande uppdrag. Alla de ungdomar som förväntar sig att gymnasieskolan ska ge förutsättningar för en framgångsrik etablering i arbetslivet lämnar man därhän. Det är verkligen anmärkningsvärt!.
JONAS OLOFSSON.
docent i ekonomisk historia, författare till boken Krisen i skolan (Borea förlag) som handlar om den socialdemokratiska utbildningspolitiken.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
