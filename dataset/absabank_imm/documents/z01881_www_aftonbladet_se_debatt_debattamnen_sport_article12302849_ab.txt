Ravelli: Be Tomi om ursäkt, AIK.
Thomas Ravelli, 50, Göteborg.
Legendarisk före detta fotbollsmålvakt som i dag arbetar som föreläsare och konferencier.
Efter en skakig inledning på den Allsvenska säsongen har AIK:s målvakt Tomi Maanoja har fått offentlig kritik av både lagkamrater och tränare. Lagets agerande har väckt stor uppmärksamhet.
Jag har aldrig tvekat att säga åt mina lagkamrater när de gör fel.
Många minns nog tv-bilder på mig där jag med uppspärrade ögon och håret på ända står och gapar och skäller som en bandhund. Det kan ha varit en försvarare som missade sin markering eller en forward som inte jobbade hem. Då tände jag till. Ibland blev det fel – jag gick för långt eller tryckte på fel knappar. Då motverkade min ilska sitt syfte, nämligen att få alla att göra sitt bästa och hjälpa varandra.
Så kan det bli i stridens hetta, och det är okej.
Men jag har aldrig – aldrig – luftat min kritik annat än på planen eller i omklädningsrummet. Aldrig utåt. Så gör man bara inte. Det är helt enkelt inte ett schysst sätt att hantera de problem och spänningar som kan uppstå i ett lag.
AIK:s målvakt Tomi Maanoja har efter några tveksamma ingripanden hudflängts på ett sätt som saknar motstycke i svensk fotboll. Såväl lagkamrater som tränare har offentligt – i media – gått hårt åt den egna målvakten.
– Det är en person som gör dumma misstag. Det är match efter match. Det här är inte division tre, det håller inte på den här nivån. Det har gått för långt, uttalar sig en lagkamrat i en intervju.
– Den typen av misstag har vi inte råd med och de måste korrigeras, säger tränaren i en annan.
Som gammal målvakt och fotbollsälskare gör det mig ont att se.
Tänk dig själv. Du är 23 år gammal och har precis kommit tillbaka efter att ha tvingats vara borta under en hel säsong på grund av en olycklig skada. Du har fått sitta på läktaren och se ditt lag vinna Allsvenskan. Äntligen ska du få din chans att visa vad du går för.
Men laget kommer snett in i säsongen och ligger efter tre månader och kämpar kring nedflyttningsstrecket. Och du tvingas bära hundhuvudet.
Det är självklart att alla har svackor. När man gör en dålig insats är man som spelare på den här nivån inställd på att få sina fiskar varma av både förståsigpåare och de egna fansen. Men man ska alltid kunna räkna med sina lagkamrater för stöttning och pepp. Man vinner – och förlorar – som ett lag.
Det kan inte vara en enskild spelares fel när maskineriet inte fungerar.
Jag kan inte under mina nästan 30 år som aktiv fotbollsspelare komma ihåg att något lag har hanterat motgångar och problem lika destruktivt som AIK nu gör med Maanoja. Det skapar en rädsla och en otrygghet som gör att spelarna försöker skydda sina egna ryggar snarare än agera för lagets bästa.
Nu måste AIK:s ledning försöka lägga detta bakom sig.
Ställ in träningen en dag, kalla till ett stormöte och rensa luften. Få spelarna att rannsaka sig själva och fundera på om de verkligen har gjort allt de kan, gett allt i alla matcher. Var ödmjuka och stötta varandra.
Och de som har varit allra tuffast i sina uttalanden måste be om ursäkt till Tomi Maanoja. Det är viktigt.
Jag kan bara föreställa mig hur Tomi mår. Även om han visar upp en tapper fasad tror jag att han är ledsen och besviken, på sig själv och sina lagkamrater. Jag har sett unga målvakter som fått chansen, gjort en dålig match och aldrig kommit tillbaka. Så att Tomi Maanoja fortfarande står upp visar på en mental styrka som är jätteviktig för en målvakt på toppnivå.
I skrivande stund vet jag inte hur det gått i torsdagskvällens match mellan IFK Göteborg och AIK, men tar AIK tag i problemet så kan man vända det inträffade till något positivt. Något som kan svetsa ihop laget och fungera som tändvätska.
Till Tomi Maanoja kan jag bara säga:.
Fortsätt träna stenhårt. Gärna matchsituationer där du tvingas fatta snabba beslut.
Formulera en positiv målbild och fokusera på den. Det kan vara något så enkelt som att du ska limma matchens första skott.
Sluta tänka på allt som kan gå fel. Du har redan nått botten, det kan bara bli bättre.
Håll huvudet högt. Din tid kommer.
Thomas Ravelli.
Berättat för Anders Thoresson.
Saxat från AIK-bloggen: ”Hetsjakten mot Tomi Maanoja har slagit igenom marken och är nu så fruktansvärt låg att jag på fullaste allvar skäms som en jävla hund över hur AIK hanterar detta. /.../ Det är helt horribelt att AIK skämmer ut sig inför öppen ridå och hela svenska folket. Lee Baxter ansvarar för Tomi Maanojas utveckling och hans roll just nu är att stötta honom och se till att han börjar rädda bollar. Inte sälja in sig själv som ett målvaktsalternativ i AB.”.
”Solna Aik är först i Sverige. Delad sistaplats i tabellen, men först i Sverige med att uppvisa en dog eat dog kultur som aldrig tidigare beskådats. Som supporter kan du kritisera på puben, på läktaren och skriva på forum allt du vill, men jag hävdar att det vi ser spelare/ledare inom Aik göra nu sker i en sådan omfattning att det saknar motstycke i svensk idrottshistoria.”, skriver DIF-bloggen.
Bloggredaktör: Ulrika Lundberg.
