Skriv på ILO-konventionen mot social dumping!.
I dag uppmärksammar fackföreningsrörelsen över hela världen World Day for Decent Work. Dagen har lanserats av FN-organet ILO och begreppet omfattar grundläggande rättigheter i arbetslivet, full sysselsättning, social trygghet, god arbetsmiljö och social dialog.
Tyvärr är verkligheten i stora delar av världen en annan. Löntagarnas rättigheter över hela jorden utmanas av ett gränslöst kapital på jakt efter en allt högre och allt snabbare avkastning. Krav ställs på en allt billigare produktion, där lägre löner och sämre arbetsvillkor leder till exploatering, förtryck och ofrihet.
Även om vi i Sverige har kommit långt i jämförelse med andra delar av världen så finns missförhållanden också här. I Sverige finns papperslösa som brutalt utnyttjas av arbetsgivare och inte skyddas av några lagar eller avtal. Vi ger i dag fackligt stöd till papperslösa även om de inte alltid har förutsättningar att bli medlemmar. Vi försöker också att påverka regelverket så att det inte ska vara kriminellt att vara papperslös.
Regeringen har kraftigt urholkat resurserna för en god arbetsmiljö. Det har resulterat i att företag inte inspekteras oftare än vart tjugonde år, vilket innebär att Sverige inte längre uppfyller ILOs rekommendationer. Detta i en situation där antalet dödsolyckor i arbetslivet ökat. Även den sociala tryggheten har försämrats av regeringen. Försämringen av a-kassan drabbar alla. Allra hårdast slår det givetvis mot de arbetslösa, i ett läge då arbetslösheten nu åter börjar öka. Förändringarna av sjukförsäkringen, med bl.a. sänkt ersättning till långtidssjukskrivna, innebär att tiotusentals riskerar att förlora sin anställning efter ett halvårs sjukdom, vilket i praktiken innebär att man kringgår lagen om anställningsskydd.
Arbetsmarknaden är i dag gränslös. EG-domstolens utslag i Lavalmålet innebär att vi inte längre har full rätt att kräva att utländska företag respekterar våra kollektivavtal. Vi kräver likabehandling av alla anställda och en sund konkurrens som bygger på bra arbetsförhållanden och kompetens, inte på vem som bjuder de lägsta lönerna eller de sämsta arbetsvillkoren.
Arbetsmarknaden är global och vi behöver globala minimiregler. Den svenska regeringen måste ge upp sitt motstånd mot en svensk ratificering av ILOs konvention 94, som handlar om att motverka social dumpning i samband med offentlig upphandling.
Decent Work Day handlar om hur visionen om allas rätt till ett arbete som garanterar grundläggande rättigheter och anständiga villkor ska förverkligas.
Wanja Lundby-Wedin, Ordförande LO,Ulla Lindqvist,  Vice ordförande, Per Bardh, vice ordförande och avtalssekreterare LO.
