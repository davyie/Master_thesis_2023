KD – ni sprider myter om de sena aborterna.
Sverige har en av världens bästa abortlagstiftningar och stödet för kvinnors rätt att bestämma över sin egen kropp och sina liv är starkt hos svenska folket. Trots det ser vi hur företrädare för KD och SD lyfter krav om att begränsa aborträtten.
De som ifrågasätter vår abortlagstiftning gör det ofta genom att sprida myter om hur det ser ut i dag, nu senast i debatten kring sena aborter.
Abortvård sammanblandas med vård av extremt för tidigt födda barn. Ofta låter det som att sena aborter är vanligt förekommande.
Ebba Busch Thor har till och med påstått att foster överlever aborter i Sverige. Kvinnans perspektiv och konsekvenserna av en inskränkt aborträtt saknas samtidigt i debatten.
Så låt oss tala klarspråk om vad det skulle innebära.
Kvinnor som genom fosterdiagnostik får veta att fostret de bär på har obotlig sjukdom eller svåra missbildningar skulle mot sin vilja tvingas genomgå en hel graviditet. Den våldtagna 16-åringen som förträngt sin graviditet tills den blev synlig för omgivningen skulle tvingas bli mamma. Och vad skulle konsekvenserna bli för den svårt psykiskt sjuka kvinna där ingen uppmärksammat graviditeten förrän i vecka 21?.
Dessa kvinnors röster hörs aldrig i debatten. De har ingen patientförening som kan föra deras talan och och eftersom kvinnor som gjort en sen abort ofta misstänkliggörs så höjer man inte gärna rösten ensam. RFSU tvekar inte att lyfta fram deras perspektiv. För vi vet att dessa kvinnor finns. Det är om dessa kvinnor som debatten om sena aborter borde handla om.
I dag utgör de sena aborterna lite mer än 1 procent av de aborter som görs i Sverige. Majoriteten av de sena aborterna sker efter att man upptäckt allvarliga fosterskador. I övriga fall finns det starka sociala skäl. Det kan handla om missbruk eller psykisk ohälsa där den gravida har små möjligheter att bli en bra förälder.
Redan i dag säger abortlagen att inga livsdugliga foster ska aborteras. Var gränsen går avgörs av läkare utifrån forskning och erfarenhet. De ändrar praxis när de ser behov. De professionella sammanslutningarna för barnmorskor, barnläkare och gynekologer är idag överens om praxis och handläggning vid sena aborter. Det framkommer sällan i debatten, i stället använder man sig av enskilda yrkesutövares privata uppfattningar för att skapa en bild av att svenska vårdpersonalen skulle efterfråga en förändring av aborträtten.
När Ebba Busch Thor och andra politiker kräver att möjligheten till sena aborter ska inskränkas blir vi oroliga. Vill KD och SD att politiker ska ta över de komplicerade beslut som i dag fattas av personal i vård? Varför överge den modell Sverige haft sen 1975 och som fungerat väl?.
En hederlig abortdebatt måste ta sin utgångspunkt i kvinnors verklighet och behov. Därför kommer RFSU fortsätta försvara den fria rätten till abort och en god abortvård, även vid sena aborter.
Hans Linde, förbundsordförande för RFSU.
Häng med i debatten och kommentera artikeln – följ  Debatt på Facebook.
