Djur ska inte ha mänskliga rättigheter.
De grövsta övertrampen från den extrema djurrättsrörelsen handlar i första hand inte om attacker mot McDonalds eller vandaliserade pälsaffärer. Det verkliga hotet från organisationer som Djurens rätt, Farväl till köttindustrin eller Animal liberation front är deras urholkning av de mänskliga rättigheterna och den ökade intoleransen mot andra människors livsstil som följer i rörelsernas bakvatten.
Slagorden om djurens rättigheter är i grunden en utmaning av de mänskliga rättigheternas betydelse. Det är självklart att vi ska behandla djur väl och med respekt, men det finns en gräns mellan människor och djur. Den gränsen är skarp. Bara människan kan bära rättigheter. Det är förmåga till moraliska bedömningar och eget ansvar som på ett fundamentalt sätt skiljer oss från djuren.
Om djuren var som Kalle Anka och hans vänner i Ankeborg skulle de ha rätt till sina egna liv och medborgerliga rättigheter. Men Musse är ingen Mus, och Kalle är ingen Anka. I Walt Disneys värld är de förnuftvarelser som oss människor, men just bara där.
Den stora faran: Om inte begreppet rättigheter är villkorslöst reserverat för människan, kommer kraften i begreppet att undergrävas. Samtidigt som idén om de mänskliga rättigheterna sprider sig över hela världen verkar förståelsen för vad de innebär bli allt vagare i västvärlden.
Den ursprungliga idén om rättigheter bygger på att de är något oförhandlingsbart. Som trumfen i ett kortspel slår de ut andra kort och fungerar som den enskilda människans skydd mot samhället. Men djurättsretoriken som nu alltmer fångas upp i de politiska partierna bidrar dessvärre till att hela tanken om rättigheter förlorar i status.
När djurrättsaktivisternas senaste frontfigur Jan Emanuel jämför sitt engagemang för minkar och hönor med Nelson Mandelas kamp mot apartheidregimen i Sydafrika överskrids den gränsen rejält. Likställandet är en rejäl reducering av Nelson Mandelas insatser, en skymf mot offren för apartheidregimen och ett hån mot alla dem som i dag jobbar för att försvara mänskliga rättigheter i världen.
Försöket att jämställa trångbodda hönor med rasdiskriminerade i Syd-afrika är ett falskt sätt att likställa rasism med förtryck av djur, så kallad artism.
Ett djur kan vanvårdas och plågas – det är hemskt. Men ett djur kan aldrig förtryckas. Djurrättsrörelsens gurur Peter Singer och Tom Reagan driver tesen att djuren ska visas samma omsorg som till exempel kvinnor, färgade och homosexuella då de fått lika rätt. Men det finns ingen glidande skala mellan vare sig färgade, kvinnor eller homosexuella och djur. Däremot finns det en avgrundsdjup klyfta mellan dem.
Ännu mer problematisk blir den människosyn som göds med animalvänsterns ”kött är mord”-retorik.
Om kött är mord, vilken industri stöder egentligen då alla vi McDonaldsbesökare? Och vilka brott kan i så fall rättfärdigas mot de människor som arbetar där – för att inte tala om dem som jobbar på charkuteri? Och om djur jämställs med människor, vilka metoder kan legitimeras mot pälsbärare?.
Djurättsrörelsen driver fram en ökad intolerans mot olika livsstilar. Just det som de mänskliga rättigheterna ska garantera: rätten att leva sitt liv efter eget huvud. Det är en ökad intolerans som i sitt mest fördomsfulla och totalitära synsätt sidar med rasismen.
Trendkänsliga vänsterpolitiker flirtar nu ogenerat med de djurrätts-aktivister som tidigare extrema krafter haft monopol på.
Robinsonvinnaren, regeringen och Margareta Winberg gör sitt bästa för att driva förslag om att förbjuda minkuppfödning. Men det är knappast synen på djur som blivit annorlunda, snarare synen på djurrättsaktivisterna.
Jan Emanuel och Margareta Winberg har upptäckt ett grund att fiska röster vid med minkar och hönor som bete.
Kampen för de mänskliga rättigheterna tjänas dåligt av de populister som stryker djurrättsaktivisterna medhårs. Engagemanget för hönor och minkar i all ära, men det finns problem som med en mer humanistisk utgångspunkt är mer angelägna. Tolv miljoner människor befinner sig på flykt undan förtryck.
Över 3 000 dödsdomar utställdes förra året. Statssanktionerad tortyr är fortfarande en utbredd farsot i majoriteten av världens länder. För dem som på allvar menar att de driver Nelson Mandelas människorättskamp vidare borde det i stället vara frågorna överst på dagordningen.
Det finns all anledning att driva kampanj mot den extrema djurrättsrörelsen.
Jag tycker att människorätt är viktigare än djurrätt. Att ta striden för de klassiska, liberala mänskliga rättigheterna innebär en stenhård konflikt med animalväns-tern. Det är en konflikt som borde engagera alla verkliga människorättsaktivister. Slagorden om djurens rätt ska bemötas med något mycket större: idén om de mänskliga rättigheterna.
Henrik von Sydow (är medlem i Amnesty och pluggar juridik).
