En borgerlig valallians skulle vara fullt laglig.
Förslaget om valteknisk samverkan må förarga socialdemokrater men är inte bara fullt lagligt utan också tekniskt mycket enkelt att genomföra. Det skriver tidigare statssekreteraren Krister Thelin i en replik.
I replik på Carl B Hamiltons förslag om valallians har såväl Hellström som Ruin ifrågasatt det lagliga i förslaget. Hamilton kan svara för sig, men då jag vilket Hellström noterat står bakom liknande förslag, dels i denna debattartikel, dels i ett gästinlägg på SvD Ledare, vill jag upplysa om följande.
Det här är en argumenterande text med syfte att påverka. Åsikterna som uttrycks är skribentens egna.
Vallagen gör det medvetet lätt att bilda ett nytt parti: det krävs enbart att en partibeteckning anmäls till valmyndigheten och fullföljs med ett antal underskrifter. Ett parti är i egenskap av ideell förening en juridisk person. I Sverige finns ingen lag om ideella föreningar; skälet till detta är att S alltid motsatt sig sådan, då en sådan lag skulle omfatta också fackföreningar (och kunna innefatta regler om minoritetsskydd och dylikt). I praxis räcker det således med att det finns stadgar och en styrelse för att skapa en ideell förening och ett rättssubjekt.
Om alla eller ett par av de i Alliansen ingående partierna beslutar sig för att bilda ett nytt parti, Allians för Sverige, är det alltså inte bara fullt lagligt utan också tekniskt mycket enkelt.
Det kräver varken organisatoriska samgåenden eller att de gamla partierna upplöses. Ett sådant nytt parti i riksdagsvalet, kan förstås gå fram med olika listor som speglar de ingående partierna under ett nytt bildat paraply. Redan i dag kan ju ett parti gå fram med skilda listor för att spegla ungdom eller kvinnorepresentation.
Mandatfördelningen speglar det val mellan listor som väljarna gjort. Och i riksdagen finns sedan bara Allians för Sverige med de konsekvenser för representation och statsbidrag detta medför.
Som redan framkommit har S motsatt sig att vi i Sverige har valkarteller, det vill säga att partier före val går samman och sedan delar på mandaten. Motståndet beror förstås på en önskan att, så långt möjligt, bevara borgerlig splittring. Visst, bildande av ett nytt borgerligt parti, som föreslagits, får i praktiken samma effekt som en valkartell. Det må förarga socialdemokrater men är alltså varken "olagligt" eller, för att tala med Ruin, "strider mot det konstitutionella ramverk(et)".
SvD:s NYHETSBREV VALET 2018 – veckans viktigaste fördjupningar och granskningar.
Krister Thelinfd statssekreterare (M) och fd domare.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
