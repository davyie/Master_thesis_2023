Riksbanken: Inflationsmålet är nödvändigt.
Inflationsmålet är nödvändigt för en väl fungerande ekonomi. Det skriver företrädare för Riksbanken i en replik till Gunnar Hökmark (M) där de argumenterar för nuvarande minusränta i Sverige.
Gunnar Hökmark menar i en artikel på SvD Debatt 31/7 att Europas tillväxtproblem handlar om strukturella problem och att dessa snarare förvärras av en mycket expansiv penningpolitik. Han menar också att detta gäller även för Sverige och att Riksbankens inflationsmål blivit irrelevant som ett resultat av globaliseringen.
Det här är en argumenterande text med syfte att påverka. Åsikterna som uttrycks är skribentens egna.
Vi håller med Hökmark om att det är angeläget med strukturella reformer för att öka tillväxten i Europa. Men vi menar att Riksbankens och andra centralbankers inflationsmål bidrar till bättre fungerande ekonomier, och att detta inte alls behöver stå i motsats till, utan kan vara ett viktigt komplement till, strukturella reformer.
Den långsiktiga utvecklingen av den ekonomiska tillväxten och välståndet avgörs förvisso inte av centralbankernas politik utan av hur väl det ekonomiska systemet fungerar. Men en låg och stabil inflation och stabila inflationsförväntningar som underlättar pris- och lönebildning är också en förutsättning för en väl fungerande ekonomi. Med en gemensam uppfattning om den framtida prisutvecklingen blir det lättare för hushåll och företag att fatta ekonomiska beslut. Här är centralbankernas inflationsmål centrala, för att förankra inflationsförväntningarna.
Sveriges ekonomi påverkas negativt av den låga efterfrågan från euroområdet på våra exportprodukter, men ekonomin är i övrigt i relativt gott skick och tillväxten är högre än i euroområdet. Behovet av strukturella reformer är i denna mening ännu större i euroområdet än i Sverige. Låg inflation som understiger centralbankernas inflationsmål och riskerar att skapa ökad osäkerhet om prisutvecklingen är däremot ett lika stort problem i både Sverige och euroområdet.
Den låga inflationen i Sverige beror delvis på att inflationen är låg i omvärlden, inklusive euroområdet. Som Hökmark påpekar kan den låga inflationen bland annat bero på ökad konkurrens och "internetekonomin". Det betyder dock inte att Riksbankens inflationsmål och åtgärder saknar relevans. När Riksbanken sänker räntan ökar efterfrågan i den svenska ekonomin. Det blir mer förmånligt att konsumera och investera och på så vis ökar det inhemska inflationstrycket.
En räntesänkning påverkar även kronan som blir svagare än den annars skulle bli. På så sätt gynnas svensk export samtidigt som högre importpriser leder till högre inflation. Så även om förändringar i graden av konkurrens och andra strukturella förhållanden kan ha stor påverkan på prisutvecklingen på vissa produkter kommer centralbankens inflationsmål, och de åtgärder som vidtas för att uppnå detta, bestämma den genomsnittliga inflationstakten.
När den europeiska centralbanken vill få inflationen att stiga genom att bedriva en expansiv penningpolitik, blir detta en faktor som måste påverka Riksbankens beslut. Hade Riksbanken i detta läge inte sänkt reporäntan och därmed gjort penningpolitiken än mer expansiv, skulle kronan ha förstärkts vilket hade sänkt inflationstakten i Sverige (exempelvis genom lägre importpriser). Trovärdigheten för inflationsmålet hade då kunnat minska och dess värde som riktmärke för pris- och lönebildningen urholkas.Syftet med den mycket låga räntan och de andra åtgärder som Riksbanken vidtagit är alltså att minska risken för att inflationen förblir alltför låg och att bibehålla trovärdigheten för inflationsmålet.
Vi ser nu att den expansiva politiken har effekt, tillväxten i svensk ekonomi är god och inflationen är på väg upp. Samtidigt är vi medvetna om att ett lågt ränteläge under lång tid kan skapa andra typer av risker. Vi har därför varit mycket tydliga med att det snarast behövs åtgärder för att minska riskerna med hushållens skuldsättning och att vaksamhet krävs när det gäller uppbyggnaden av olika finansiella obalanser.
Vi håller alltså med Hökmark om vikten av strukturella reformer. Men inflationsmål som stabiliserar inflationsförväntningarna är också en förutsättning för en väl fungerande ekonomi och en stabil utveckling av produktion och sysselsättning.
**Kerstin af Jochnick **.
förste vice riksbankschef.
Per Jansson.
vice riksbankschef.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
