Att kräva inflytande är ansvar.
I två olika artiklar nyligen kritiseras miljöpartiets ledning av tidigare språkröret Birger Schlaug och av Nasrin Mosawi, f d styrelseledamot i Grön ungdom. Dels ifrågasätts om det är en bra strategi att gå in i ett närmare samarbete med socialdemokraterna. Dels sägs att partiets ledarstruktur blivit mer auktoritär.
Miljöpartiet har gått mot en ledningsstruktur som liknar de andra partiernas. Större delen av de förändringarna skedde dock långt in-nan vi blev språkrör och beslutades av kongressen, av partimedlemmarnas egna representanter. Men det finns fortfarande stora skillnader.
En tydlig skillnad är språkrörsskapet, som exempelvis gjort det möjligt för det ena språkröret att ta föräldraledigt ett halvår. Det ligger i linje med att vi gröna vill ge människor mer tid och kraft att leva vid sidan av sitt arbete. Att i det läget kritisera att det andra språkröret dominerar på partiets hemsida, som Birger Schlaug gör, känns lite konstigt.
Som språkrör är det vårt ansvar att ha idéer och tankar om partiets framtid och hur vi ska få mer inflytande för grön politik. En åsikt vi drivit hårt är att det är dags för oss gröna att gå in och ta ansvar i en regering, närmare bestämt i en koalition med socialdemokraterna. Vi förstår och respekterar att det finns andra uppfattningar. Särskilt som det av våra meningsmotståndare aktivt sprids en myt om att vi bara är ute efter ”ministerposter” – som om själva politiken var utan betydelse. Det är självklart inte så. Vi vill få inflytande för gröna frågor och det är bråttom. Friåret, utbyggnaden av järnvägsnätet, höjt bistånd till världens fattiga, mindre pengar till militären och annat är vi stolta över att ligga bakom. Men det räcker inte.
Vi har hittills valt att avstå makten till regeringen i flera viktiga frågor, trots att de sitter på vårt mandat. Klimatförändringar kommer med stormsteg, men vi har lämnat till andra att styra energipolitiken. Flyktingbarn med svåra trauman utvisas, och vi har inte kunnat påverka flyktingpolitiken. När regeringen lägger sig platt för EU kan vi inget göra, för vi sitter inte i regeringen.
På uppdrag av partistyrelse och riksdagsgrupp, i samråd med förtroenderådet, har vi strategin att ta miljöpartiet ur stödpartifällan. Det är knappast något vi försökt dölja eller smussla igenom. Troligen har inte någon strategi i partiets historia diskuterats så öppet som denna.
Vi tror att det.
finns en möjlighet att hitta vettiga politiska kompromisser, som kan ligga till grund för en koalitionsregering. Med de politiska mittenpartierna hårt fastlåsta vid moderaterna är annars alternativet att gå i opposition. Att kräva inflytande är att ta sitt ansvar.
Maria Wetterstrand , Peter Eriksson (språkrör miljöpartiet de gröna).
