Förkastligt med protestzoner  i OS.
Idag startar de Olympiska vinterspelen 2014 i Sotji, Ryssland. I dagarna har vi kunnat följa olika granskande inslag från Sotji som är förfärande. Uppdrag granskning (29/1) visade på alla de gästarbetare som kommit från olika grannländer och skuldsatt sig för att arbeta åt det stora antalet underentreprenörer men aldrig fått ut någon lön. De som klagat har hamnat i häktet med våld och övergrepp som påföljd, vilket till och med i vissa fall lett till invalidisering.
Ett annat program, ”Spelet om Sotji ”som sändes i SVT 2 februari visade på alla de människor som fördrivits från sina hem för att man ska kunna bygga OS-byn. Många kastades ut på gatan eller fick ersättningsbostäder som var totalt oacceptabla jämfört med vad de haft tidigare. Expropriationslagar som skapats inför OS-spelen har gjort människor mer eller mindre rättslösa. I den enorma byggboomen i Sotji har många entreprenörer både hotats och tvingats medverka till korruption. Som Amnesty rapporterat riskerar situationen för människorättsaktivister att hårdna ytterligare inför OS. Även om den ryska presidenten före jul gav amnesti till medlemmar i den kända gruppen Pussy Riot och åt den kände finansmagnaten Michail Chodorkovskij så har greppet hårdnat kring olika frivilligorganisationer, då yttrandefriheten ytterligare inskränkts och möjligheten för frivilligorganisationer att verka har begränsats. Hbtq-personer utsätts för våld och diskriminering dagligen i Ryssland. Många advokater har svårt att verka fritt och det är ett svårt klimat som journalister verkar i. Flera journalister har mystiskt försvunnit och några har blivit mördade. Detta har lett till ökad självcensur inom en redan hårt pressad yrkeskår. Ryssland präglas av bristande rättssäkerhet och förenings -, press-, och yttrandefrihet.Enligt ordförande i Internationella OS kommittén, IOK, Thomas Bach, ska idrottsutövarna ha full yttrandefrihet på presskonferenser. Men organisationskommitténs ordförande Dimitrij Tjernysjenko är inte inne på samma linje, utan säger att man hänvisar till de särskilda ”protestzoner” som utlovats. Att yttrandefriheten ha särskilda ”zoner” där man får tala fritt - låter för oss helt förkastligt.Idrottsminister Lena Adelsohn Liljeroth har sagt att hon kommer att bojkotta invigningen av OS-spelen. Ordföranden i Sveriges Olympiska kommitté säger att han skulle ha gjort ett annat val av plats för spelen. Det är bra att det markeras från ledande håll denna gång, i motsats till när OS-spelen var förlagda till Kina.Diktaturer blir inte automatiskt bättre för att de fått anordna ett idrottsevenemang. I fallet Kina, skedde några förändringar för syns skull i samband med OS, men reella förändringar i landet uteblev. Omvärlden ger felaktigt regimer legitimitet genom att de får anordna stora internationella idrottsevenemang.Sverige kan inte ensamt verka för mänskliga rättigheter och demokrati. Vi behöver också idrottsrörelsens kraft att markera sin ståndpunkt. Vi får inte medverka till att auktoritära regimer får stoltsera med ett OS-arrangemang. Ett rimligt sätt att undvika att detta händer i framtiden på andra ställen i världen, är att IOK får större befogenheter att utkräva respekt för mänskliga rättigheter och andra internationella konventioner från kandidatlandet. Med en åtgärdsplan som kandidatlandet skriver under på minskar vi risken för att människor behandlas illa på det uppenbara sättet som vi sett inför detta OS.
Caroline SzyberDésirée Pethrus.
FAKTA.
