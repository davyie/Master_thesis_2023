Replik: Berts anklagelser är skrämmande.
I fildelningsdebattens kölvatten dyker de upp som svampar ur marken – de misslyckade skivbolagsdirektörerna. Likt zombies vandrar de omkring i ett medielandskap som för länge sedan sprungit förbi dem. Senast i raden är Bert Karlsson.
Ny teknik ska smutskastas till varje pris och trots att kalendern visar 2006 skyr de inga medel att få oss att tro att musikkonsumenter fortfarande är passiva mottagare av envägskommunikation. När argumenten tryter hittar de helt enkelt på nya, allt för sina fem minuter i rampljuset. På gårdagens  debatt nästlar Bert in sig ett nät av lögner som skulle få till och med hans irakiske förebild att rodna.
Något av vad Bert påstår:.
”Upphovsrättsbrott går att jämföra med tillgreppsbrottet stöld.” – Nej Bert, de som bryter mot ett monopol är inte tjuvar, vare sig det handlar om att sälja Ipren på Ica, ta med sig en extra flaska sprit från semestern eller att ignorera skivbolags ensamrätt att kopiera låtar.
”The Pirate Bays indexering av torrentfiler är kriminell.” – Nej Bert, det är inte olagligt att länka till upphovsrättsskyddat material, i så fall skulle det inte gå att driva en sökmotor som Google.
Bert fortsätter sen med att anklaga oss bakom Piratbyrån och The Pirate Bay och dessutom en hel ungdomsgeneration för högerextremism. Det är komik på hög nivå, som baseras på två felaktiga påståenden:.
”Sverigedemokraterna hamnar på tredje plats när ungdomar får rösta.” – Nej Bert, siffran bygger på en oseriös undersökning på ungdomssajten Lunarstorm och har vederlagts av vetenskapliga opinionsmätningar.
”Aktörerna bakom The Pirate Bay är högerextremister.” Har du blivit spritt språngande galen, Bert? Vad den misslyckade skivbolagsdirektören antagligen syftar på är hans kollega Brumarks ”avslöjande” att The Pirate Bay tidigare anlitat internetleverantören Rix Telecom, som drivs av en sverigedemokrat. Enligt samma logik skulle folkpartiet, Sverok liksom alla andra nuvarande och tidigare Rix-kunder vara rasister.
Piratbyrån och The Pirate Bays ideologi stavas ”Copy me” och vår politik är en skön mix av allt mellan nyliberaler och radikal vänster. Några högerextremister har vi aldrig sett till och vi har ingen aning om deras inställning i kopieringsfrågor. Vad vi däremot vet är att sist det satt ett högerpopulistiskt parti i riksdagen, så drevs det av en misslyckad skivbolagsdirektör. Kasta inte sten i glashus, Bert.
