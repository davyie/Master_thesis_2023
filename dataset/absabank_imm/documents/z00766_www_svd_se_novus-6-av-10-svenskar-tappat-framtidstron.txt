Novus: 6 av 10 svenskar har tappat framtidstron.
Vi kan i dag visa att 63 procent anser att Sverige utvecklas åt fel håll. Det är en kraftigt negativ utveckling jämfört med i mars i år då 51 procent ansåg att det gick åt fel håll, skriver Torbjörn Sjöström, vd för Novus.
Sverigedemokraterna upplevs troligtvis av många som det enda oppositionspartiet, och deras väljarkår är den med minst tilltro till framtiden.
Det här är en argumenterande text med syfte att påverka. Åsikterna som uttrycks är skribentens egna.
Minusränta, bostadsbubbla, decemberöverenskommelsen, skolor som går i konkurs, Pisa, ökande inkomstklyftor, en skenande invandring, en havererad integration, ryssen och terrorister runt hörnet.
Det bildar till en allt annat än positiv syn på samhället.
Novus har sedan en tid tillbaka följt synen på utvecklingen av Sverige. Vi kan i dag visa att 63 procent anser att Sverige utvecklas åt fel håll, det är en kraftigt negativ utveckling jämfört med i mars i år då 51 procent ansåg att det gick åt fel håll. Vid en nedbrytning på partisympati så är Sverigedemokraternas sympatisörer de absolut mest kritiska, 93 procent anser att det går åt fel håll. Bland alliansväljare är det 64 procent och rödgröna 49 procent.
Att varannan rödgrön väljare anser att det går åt fel håll är allvarligt för regeringen. Det är också tydligt att SD sympatisörerna är de som är absolut mest övertygade om problemen, detta bekräftar återigen bilden av SD som ett tydligt missnöjesparti.
**Synen på svensk ekonomi **är nästan lika dyster, 42 procent tror att svensk ekonomi kommer att försämras under de närmaste fem åren. Men kring ekonomin har de rödgröna väljarna lite större hopp, där är det bara 19 procent som tror att det kommer att försämras, och 30 procent att det förbättras.
Men samtidigt är de rödgröna väljarna är en krympande skara, och i dag har 6 av 10 svenskar har tappat framtidstron.
Men även kring synen på ekonomin gör sig paradoxen återigen påmind.
Svensken ser ett samhälle som krackelerar samtidigt som en klar majoritet har det bättre. Man har en stor tilltro till sin egen privatekonomiska utveckling, 71 procent tror att den egna ekonomin kommer att vara oförändrad eller förbättras varav 33 procent att den kommer att förbättras och 38 procent att den kommer vara oförändrad. Endast 25 procent att den kommer försämras. I klar kontrast till hur man ser på landets ekonomi och utveckling.
Detta är en trend som tydligt startade hösten 2012 då finanskrisen på riktigt började synas bland svenskarna, till exempel med Saab och Expert som gick i konkurs, och ett SAS som såg ut att kunna gå i konkurs när som helst. Samtidigt som medialt fokus mer låg på invandringen och giriga riskkapitalister. Det var där oron och missnöjet fick fotfäste.
Det cementerades sedan under valrörelsen med fokus var på problemen och att man skulle snåla på alla punkter förutom invandringen, där det fick kosta. Lösningarna skulle komma genom regeringsduglighet, inte förslag och visioner – vilket nu är en av regeringens största utmaningar. De som röstade på dem i valet gjorde det för att man trodde att de skulle lösa problemen, men fler och fler tvivlar nu.
Sverigedemokraterna upplevs troligtvis av många som det enda oppositionspartiet, och deras väljarkår är den med minst tilltro till framtiden.
Diskussionen kring Sverigedemokraterna landar i princip uteslutande i invandringsfrågan, men den måste ses som ett symptom, inte den huvudsakliga orsaken till missnöjet. När väljarna ser att samhället går åt helt fel håll med ett fokus på problemen men lösningarna uteblir, ja då blir invandringsfrågan den fråga som flyter upp tydligast till ytan bland ett folk som tappat framtidstron.
**Politikens utmaningar **är att man måste adressera oron, men framförallt titta framåt och lösa problemen. Går landet en mörk framtid till mötes där fokus ligger på att hålla emot de negativa effekterna? Eller går vi en ljus framtid till mötes och det är politikernas roll att skapa förutsättningarna för ett bättre land?.
Väljarna sammanfattade politiken sedan valet vid årsskiftet med ordet "sandlåda". Nu syns effekten av detta än tydligare, tilltron till vår kollektiva framtid sjunker snabbt. Samtidigt som medborgarna har en positiv syn på sin egen situation. Nu är känslan att den minoritet som har det dåligt och som det högljutt fokuseras på är i majoritet och den (tysta) majoriteten som har fått det bättre är i minoritet.
Det perspektivlösa fokus som är på problemen, men inte omfattningen av de samma, skapar en verklighet som inte stämmer med hur det egentligen ser ut. Förstorade problem skapar rädsla och låsningar, inte en vilja att ta itu med dem.
När den skeva bilden av samhället har cementerats under flera år så är det nästan inte intressant att länger titta på hur det egentligen är. Utan utmaningen är snarare att utgå från den bild som satt sig och börja adressera de problem som upplevs vara de största. Men man måste samtidigt visa att man löser problem och har visioner.
Väljarna har röstat fram en riksdag som skall leda detta land framåt, och de förväntar sig att riksdag och regering gör just det: Leder, inte är ett offer för omständigheter.
Det finns en annan fara med situationen vi har nu, om en majoritet börjar tro att vi går in i en lågkonjunktur så kan man faktiskt till och med skapa en lågkonjunktur. Man skall inte underskatta den effekt en utbredd oro kan ha på samhället, oavsett hur befogad den är. I det läget krävs en pragmatisk och lösningsorienterad inställning till makten. Fokus måste vara på lösningar inte konflikten.
Torbjörn Sjöström.
vd Novus.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
