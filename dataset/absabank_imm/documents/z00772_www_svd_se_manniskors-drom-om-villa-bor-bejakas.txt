Människors dröm
om villa bör bejakas.
Undersökningar visar att 60-70 procent vill bo i småhus.Stefan Attefall.
Det här är en argumenterande text med syfte att påverka. Åsikterna som uttrycks är skribentens egna.
De ledande folkpartisterna i Stockholm, Lotta Edholm och Madeleine Sjöstedt, kritiserar min önskan om att bejaka även människors dröm att bo villa (Brännpunkt 14/7).
Största delen av de 112 skarpa lagförslag regeringen lagt till riksdagen om reformering av bostadspolitiken har handlat om hur vi bygger billigare, snabbare och mer bostäder i förtätade områden i växande städer. Det har handlat om planprocessen, bullerregler, enklare regler för att bygga mindre lägenheter med mera.
Men lika tydligt har jag deklarerat att jag bejakar medborgarnas dröm om ett naturnära villaboende. Undersökningar visar nämligen att 60-70 procent vill bo i småhus. I mitt Stockholm bor det över två miljoner invånare i 26 olika kommuner. Hela Stockholms län och även några områden därutöver utgör en arbetsmarknads- och bostadsmarknadsregion. Där bor det bara cirka 300000 personer innanför tullarna, dubbelt så många i villor och runt en miljon i punkthus runt om i länet.
Edholm/Sjöstedt kommer med den felaktiga uppgiften att det är nästintill omöjligt att förse villaområden med god kollektivtrafik. Det var kanske länge sedan dessa folkpartister tog sig en tur utanför tullarna, för hade de gjort det skulle de kunnat se den väl fungerande kollektivtrafik som SL tillhandahåller i många villaområden. Detta kan givetvis utvecklas ytterligare.
**Vi ser ett ökat intresse **för att bo centralt och i förtätade områden. Det ska bejakas. Vi ser också hur flerbostadsbyggandet stiger kraftigt. Men vi ser samtidigt att småhusbyggandet inte ökar i samma takt.
Skräddarsydda kurser i ämnen som intresserar och engagerar både kropp och själ.
De senaste åren har vissa börjat argumentera för att vi ska motverka ett naturnära grönt villaboende och bara planera för den täta betongstaden. Argumentet för en sådan ensidig styrning är påståenden om fördelar ur hållbarhetssynpunkt, främst avseende klimateffekter. Ny forskning visar att den täta betongstaden vid byggtillfället orsakar större klimatpåverkan jämfört med småhusbyggande i trä. Vidare framhålls allt oftare den gröna villastadens fördelar när det gäller ekosystemtjänster.
**Vi vet alltså att **fler än idag vill bo i villa. Därför är det angeläget att arbeta med frågan hur ett ökat villaboende kan integreras med den pågående urbaniseringen på ett hållbart sätt. Boverket har av hela regeringen fått ett spännande uppdrag att arbeta vidare med denna utmaning, vilket de ledande folkpartisterna i Stockholm inte tycks gilla. Framtiden behöver både en förtätad betongstad och gröna villaområden.
STEFAN ATTEFALL (KD).
bostadsminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
