Kollektivavtal skapar inga nya jobb.
Mycket snack och lite verkstad, ett sant uttryck för regeringens jobbpolitik. Ylva Johansson och Marie Granlund skriver om den svenska modellen och att de ska få EU att ändra direktiv till förmån för kollektivavtal på allt som rör jobb i Sverige. Som om formerna är viktigare än hur själva jobben ska bli till.
Vi menar att man måste både värna goda villkor för jobb men också fundera över hur vi får nya jobb i Sverige. För fyra av fem jobb skapas av småföretag där kollektivavtal sällan finns.
Tonläget var högt hos Ylva Johansson före valet, det gjordes listor på propositioner, det klagades på inställda möten. Nu ställs vartannat möte in i riksdagens arbetsmarknadsutskott i brist på regeringsförslag! Arbetsmarknadsministern har på drygt fem månader inte lämnat en enda jobbstimulerande proposition. Det verkar inte finnas några förslag kvar efter att trainee-tjänsterna dömts ut och 90-dagarsgarantin, som skulle bli det första regeringsbeslutet, skjutits på framtiden. Att man trots åtta år i opposition ännu inte lyckats presentera en enda reform är anmärkningsvärt.
Det är jag som ska göra det, sa Ylva Johansson i januari angående regeringens mål om EU:s lägsta arbetslöshet. Alla nyanlända ska ha jobb inom två år, har också utlovats. Detta skapar stora förväntningar. Är det här allt man har; pompös jobbretorik och stora planer inom EU? Fallet kan bli hårt om alla stora ord inte blir verklighet.
Katarina Brännström (M).
Ledamot i arbetsmarknadsutskottet.
