Säpo måste hjälpa polisen i kampen mot nazismen.
En mulen decemberdag stod jag på torget i Kärrtorp och demonstrerade mot nazister. Runt omkring mig stod demonstranter och talare, både ditresta och Kärrtorpsbor; från de allra yngsta i sina barnvagnar till deras föräldrar, från eleverna från Kärrtorps gymnasium till de pensionärer med rullatorer som trotsat vädret. “Kampen fortsätter! Nazismen ska krossas!” ekade över torget.
Efter att tre tjejer hade framfört en sång mot rasism hördes det plötsligt en smäll. Blickarna vändes mot tunnelbanestationen där vi kunde se rök utvecklas. Demonstrationen attackerades av nynazister. Svenska Motståndsrörelsen. Polisen som var på plats var alldeles för fåtalig, trots sina upplysningar om nazisternas närvaro i området. Till slut var det demonstrationen som lyckades fösa undan nazisterna in i skogen.
Uppdrag Granskning visar i kväll hur utbredd den här nynazistiska organisationen är, hur de arbetar och hur de kommer undan med sina våldsbrott. Bland annat blev Fidel Ogu knivhuggen på väg från Hökarängens tunnelbanestation. Ingen blev åtalad, trots vittnen.
Organisationens taktik och medel är väl kända av polisen. Ändå slarvar polisen och Säpo med hanteringen av nynazisterna, en del menar att det är på grund av att arbetet har för låg prioritet.
”Det finns nu mycket som tyder på att polisens nedprioritering av hatbrottsarbetet de senaste tio åren har gett nazisterna det utrymme de behövt för att bli allt djärvare i arbetet för nazismen”, skriver f d polisintendent Eric Rönnegård på SvD Brännpunkt.
Runt 14 människor har mördats av personer med anknytning till vit makt-miljön. Svenska Motståndsrörelsen och dess medlemmar har gjort sig ett namn av att gå beväpnade på gatorna och attackera människor med oproportionerligt våld.
2012 misshandlade ledande SMR-medlemmar vänsterpolitikern Daniel Riazat i Ludvika. Det dröjde två år för polis och åklagare att ens väcka åtal, och det efter stor medial uppmärksamhet. Efter så lång tid hade vittnen, poliser och andra hunnit glömma mycket av händelsen. Den åtalade för misshandeln friades. För en månad sen fälldes han för att ha lett upploppet i Kärrtorp.
Anders Henriksson blev misshandlad i Uppsala av SMR i somras, med fanor mot magen och huvudet. Förundersökningen lades ned efter ett halvår. Inte en enda person blev förhörd, trots videobevisning och vittnesmål. Till offret skickade någon ett meddelande på Facebook: ”Ha ha, vi kommer alltid undan.” Efter att tidningen UNT tog upp fallet, återupptogs utredningen.
För tre veckor sedan marscherade SMR på Stockholms gator utan demonstrationstillstånd och lyckades misshandla motdemonstranter med sina vässade fanor. Polisen och Säpo känner till tidigare våldsbrott och medlemmarnas vapeninnehav. Ingen kommer på idén att visitera medlemmar i en organisation som säljer knivar på sin hemsida.
Svenska Motståndsrörelsen är öppna med sin antisemitism, muslimhat och homofobi på sin webbplats, där de också skriver öppet om sina våldsdåd. Det är orimligt att journalister kan göra ett bättre utredningsarbete än polis och åklagare.
Polisen behöver bättre beredskap när det gäller dessa organiserade nynazister. Justitieminister Beatrice Ask kan inte blunda för polisens slarv med dessa fall. Säpo måste börja bistå lokala polismyndigheter i sitt arbete med att utreda fall där Svenska Motståndsrörelsen är med. Framförallt måste vi börja prioritera hatbrott mycket högre. Inte förrän då kan vi förebygga händelser som i Kärrtorp, Uppsala och Hökarängen.
Kampen fortsätter. Nazismen ska krossas.
Tanvir Mansur.
Antirasistisk debattör, student.
En av initiativtagarna till Soppkök Stockholm och Project Athena.
