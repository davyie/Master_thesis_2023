Bergström bemöter inte min kritik.
När Barbara Bergström, grundare av Internationella Engelska Skolan,på SvD Brännpunkt 14/1 replikerar på min tidigare artikel (9/1) avstår hon helt och hållet från att kommentera vad jag skriver.
Det här är en argumenterande text med syfte att påverka. Åsikterna som uttrycks är skribentens egna.
I stället väljer hon att göra en lång historieskrivning om skolföretagets etablering i Järfälla. Det finns väldigt mycket att säga om den beskrivning Barbara Bergström ger av etableringen av Internationella Engelska Skolan i Järfälla. Det skulle dock föra alldeles för långt och är ett stickspår. Skolan i Järfälla är för övrigt en väl fungerande och uppskattad skola.
Min artikel gäller något helt annat, som tydligen är väldigt känsligt för Barbara Bergström. Min grundläggande tes är att eleverna ska ha hela skolpengen när väl skolan – kommunal eller friskola – har skaffat sig en nödvändig ekonomisk buffert för att kunna hantera oväntade utgiftsökningar eller inkomstbortfall.
Det Barbara Bergström nu gjort i och med försäljningen av Internationella Engelska Skolan till ett amerikanskt riskkapitalbolag är emellertid att varje elev årligen måste avstå från ett antal tusenlappar av skolpengen. Detta för att de nya ägarna ska få avkastning på sin investering.
Min åsikt är att eleverna i Internationella Engelska Skolan i likhet med elever i andra skolor, kommunalt drivna likaväl som friskolor drivna av icke-vinstgivande organisationer, har rätt till hela skolpengen.
Den nya skollagen säger att varje skola ska sträva efter att eleverna ska få möjlighet att utveckla hela sin potential. Uppdraget är i den meningen gränslöst. Då kan man inte undanhålla eleverna en del av de resurser skattebetalarna ställer till förfogande. Det går alltid för en skola att göra mer till nytta för elevernas kunskapsutveckling.
BO WINANDER (FP).
ordförande i barn- och ungdomsnämnden i Järfälla.
LÄS OCKSÅ:"Dags att kräva full insyn hos friskolorna".
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
