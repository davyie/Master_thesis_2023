Rödgröna sänder fel
signal om integration.
Genom att avskaffa integrationsministerposten är det tydligt att den rödgröna regeringen inte prioriterar frågor som rör integration, skriver Tove Henriksson och Filip Wästberg, Luf.
Integrationspolitiken är komplex just för att den sträcker sig över flera områden.Tove Henriksson och Filip Wästberg.
Det här är en argumenterande text med syfte att påverka. Åsikterna som uttrycks är skribentens egna.
När Stefan Löfven i går presenterade den nya regeringen lyste integrationsministerposten med sin frånvaro. I regeringsförklaringen lämnar Socialdemokraterna och Miljöpartiet walk-over i en av Sveriges största utmaningar, att slipa ner trösklarna in i det svenska samhället för dem som flyttar till hit. Den rödgröna regeringens signal är tydlig – de kommande fyra åren kommer att präglas av strutspolitik där obekväma och svåra frågor sopas under mattan.
**Integrationspolitiken **är komplex just för att den sträcker sig över flera områden. Det rör sig om allt från tillgång till bostäder till att få in en fot på arbetsmarknaden. Stefan Löfven sade i sin regeringsförklaring att vägen in i Sverige och rätten till jobb och välfärd är en angelägenhet för alla. Han har rätt i sak. Men många nyanlända har helt olika förutsättningar jämfört med dem som växt upp i Sverige. Risken med att en stor fråga blir allas ansvar är att det egentligen inte blir någons ansvar.
Låt oss tillämpa den nya regeringens resonemang om integrationsministerposten på jämställdhetsministern. Jämställdhetspolitiken spänner också över flera politiska områden, som exempelvis rättvisa löner på arbetsmarknaden, en rättspolitik som säkerställer skydd för kvinnor från hedersvåld och våld i nära relationer samt en välfärdspolitik som möjliggör för kvinnor att kunna arbeta och göra karriär. Ingen skulle med trovärdighet kunna hävda att det är dags att avskaffa jämställdhetsministern och låta alla statsråd ansvara för jämställdhetsfrågor inom sitt eget område.
På samma sätt signalerar de rödgrönas avskaffande av integrationsministerposten att integrationsfrågorna inte kommer att få det fokus som de förtjänar.
**Det finns en rad **viktiga frågor inom integrationspolitiken som under de kommande fyra åren kommer att behöva adresseras av den nya regeringen. Vägen från uppehållstillstånd till arbete är fortfarande för lång, svenskundervisningen för invandrare är dysfunktionell och över 100 000 människor som är födda i Sverige söker inte ens medborgarskap. Dessa frågor lämnas alltså av regeringen helt utan samordning av en minister. Sannolikt är detta är sätt att försöka marginalisera Sverigedemokraterna, men förmodligen kommer det att leda till motsatsen.
Skräddarsydda kurser i ämnen som intresserar och engagerar både kropp och själ.
Kalla fakta är att Sverigedemokraterna ökar och i dag är det tredje största partiet i riksdagen. Om vi på allvar vill motverka SD:s politiska framfart måste vi våga ta tag i integrationsfrågorna utan att köpa vare sig SD:s problembeskrivning eller förslag på lösningar. Det enda sättet att motarbeta Sverigedemokraterna är att förklara varför en politik för öppenhet och tolerans är bättre än deras.
Men att inte prata om frågorna alls kommer bara att gynna främlingsfientliga krafter. Sverige ska fortsätta ha ett högt och solidariskt mottagande av flyktingar. Det räcker dock inte med att öppna dörren till Sverige, det kräver också att vi slipar ner trösklarna in i samhället. Svaret är inte att minska invandringen.
**Genom att avskaffa **integrationsministerposten är det tydligt att den rödgröna regeringen inte prioriterar frågor som rör integration. Huruvida detta beror på att Socialdemokraterna och Miljöpartiet saknar politisk ryggrad eller förslag på reformer kan vi bara spekulera i. Säkert är att integrationspolitiken står inför fyra förlorade år och de enda som förnöjt klappar händerna är de som hävdar att etablissemanget duckar för frågorna.
Men vad vet vi, det kanske är ett bekymmer för den nya framtidsministern Kristina Persson (S) att fundera över. Vi sätter dock vårt hopp till att hon kommer fram till att det 2018 behövs en integrationsminister, gärna en borgerlig sådan.
TOVE HENRIKSSON.
migrationspolitisk talesperson, Liberala ungdomsförbundet.
FILIP WÄSTBERG.
integrationspolitisk talesperson, Liberala ungdomsförbundet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
