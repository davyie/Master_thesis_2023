Det är inte fascism att våga prata om problem.
DEBATT. I förra veckan släppte vi Göteborgsmoderater en valfilm som har fått en hel del kritik de senaste dagarna. Bland annat skrev Petter Larsson en artikel på Aftonbladet Kultur under rubriken ”Moderaternas film är en farlig flirt med mörka krafter” att vår film ”består av flera, men inte alla, fascistiska grundelement”. 
Vad har vi då sagt i vår film? Jo att Göteborg är en stolt stad med en alldeles egen karaktär men att vi i dag har problem med gängkriminalitet, utanförskap och religiös extremism. Det är något många göteborgare ser allvarligt på och vi vill presentera lösningar för att möta de problemen. 
Ingenstans har vi sagt att det var guld och gröna skogar på 80-talet, ingenstans påstår vi att problemen orsakats av invandrare. Tvärtom menar vi att Göteborgs bästa tid inte varit och de som drabbats hårdast av segregationen i staden, efter 24 års misslyckat S-styre, är alla de människor som kommit till Sverige men som aldrig lyckats komma in i det svenska samhället. 
För det är inte primärt i innerstaden eller i villaområdena bilar brinner eller handgranater sprängs.
Trots att brottsligheten totalt ligger ganska konstant tvingas också skribenter som Petter Larsson tillstå att de grova våldsbrotten har ökat och även om de anlagda bilbränderna minskat mellan 2015 och 2017 så är 66 bilbränder mer än en anlagd brand i veckan och en betydande ökning från 16 bilbränder 1998. 
2017 konstaterade polisen att ​sju av Sveriges 23 särskilt utsatta områden finns i Göteborg. Där har polisen svårt att utföra sitt arbete och där råder det parallella samhällsstrukturer .
I en undersökning som Göteborgs Stad själva presenterade den 12 februari, svarade 54 procent av anställda inom olika samhällssektorer att religiös extremism är ett problem i Göteborg. 
Ledarskribenter och proffstyckare i Stockholm gillar kanske inte att vi pratar om problemen, men en färsk undersökning från Demoskop visar att ”Lag och ordning” respektive ”Invandring” är de två viktigaste valfrågorna bland väljarna.
I den kontexten är det inte utslag av fascism att våga prata om problemen utan tvärtom det som göteborgarna kräver av oss politiker.
Hampus Magnusson, kommunalråd (M)Axel Josefson, tf. ordförande Göteborgsmoderaterna (M)David Josefs​son, riksdagskandidat och ledamot kretsstyrelsen (M)
⁠ Häng med i debatten och kommentera artikeln – gilla Aftonbladet Debatt på Facebook.
