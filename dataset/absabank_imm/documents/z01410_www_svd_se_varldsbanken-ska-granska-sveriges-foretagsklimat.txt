Världsbanken ska granska
Sveriges företagsklimat.
På regeringens uppdrag ska Världsbanken genomföra en stor undersökning av det svenska företagsklimatet och hur det kan göras bättre. Det blir ett viktigt bidrag i utformningen av alliansens fortsatta politik, skriver Anders Borg (M) och Annie Lööf (C).
Regeringen har vidtagit en rad åtgärder för att förstärka företagsklimatet.Anders Borg och Annie Lööf.
Det här är en argumenterande text med syfte att påverka. Åsikterna som uttrycks är skribentens egna.
Sverige är ett litet och exportberoende land som konkurrerar i en tuff internationell miljö. Euroområdet präglas fortfarande av svag tillväxt, vilket även sätter avtryck i den svenska ekonomin. I år väntas tillväxten i den svenska ekonomin uppgå till 1,2 procent för att nästa år öka till 2,2 procent. Samtidigt har Sverige stått emot krisen väl jämfört med många andra länder tack vare ett starkt utgångsläge och regeringens politik. Sveriges BNP har i genomsnitt växt cirka 1,5 procent mer per år än euroområdet under den senaste tioårsperioden.
Krisen i euroområdet, de dämpade tillväxtutsikterna för Sverige och den starka kronan sätter stor press på de svenska företagen. Dessutom pressas företagen i Sverige och övriga Europa i dag allt hårdare av konkurrens från tillväxtländerna i framför allt Asien.
Sverige ska vara ett land som konkurrerar med kunskap, kompetens och goda förutsättningar för företag. Det är så Sverige byggts starkt under det senaste seklet, inte genom låga löner och dålig arbetsmiljö. Det gör att det ställs höga krav på att de svenska företagen är innovativa och konkurrenskraftiga och att det svenska företagsklimatet är i världsklass. Ett gott företagsklimat är nödvändigt för att förstärka arbetslinjen, stärka förutsättningarna för ökad sysselsättning och för att kvinnor och män i Sverige ska kunna förverkliga sina drömmar och visioner. Det handlar inte minst om att ha en fungerande infrastruktur och ett välfungerande utbildningssystem.
För att Sverige ska klara att möta en allt tuffare omvärld med hårdare konkurrens, samtidigt som tidigare viktiga exportmarknader utvecklats svagt, har regeringen vidtagit en rad åtgärder för att förstärka det svenska företagsklimatet. Åtgärder som den sänkta bolagsskatten och förslaget om ett investeraravdrag stärker de svenska företagens konkurrenskraft och gör Sverige mer attraktivt för inhemska och utländska investeringar. Regeringens historiskt stora satsning på infrastruktur – totalt 100 miljarder kronor fram till 2025 – skapar förutsättningar för ett mer effektivt och pålitligt transportsystem som tillgodoser behov av arbetspendling och transporter. Genom reformeringen av skolan och genom de satsningar på forskning och innovation som genomförts stärker vi de långsiktiga tillväxtförutsättningarna och Sveriges ställning som ledande forskningsnation. Detta arbete måste fortsätta givet kraften i den förändring som sker i omvärlden.
Internationella jämförelser visar att företags- och innovationsklimatet i Sverige är bland de bästa i världen. Sverige toppar exempelvis EU-kommissionens rankning över de mest innovativa EU-länderna, rankas efter Schweiz som det mest innovativa landet i världen i handelshögskolan Inseads ranking "Global Innovation Index" samt hamnar på fjärde plats i World Economic Forums rankning av världens mest konkurrenskraftiga ekonomier. I Världsbankens undersökning över företagsklimatet hamnar Sverige dock först på 13:e plats av världens länder. Detta visar att vi måste vara ödmjuka för att det fortsatt finns utrymme att förnya och förbättra vår politik – inget land kan i dagens globaliserade värld leva på gamla meriter. För att tvinga oss att ständigt stå på tå och pröva hur förutsättningar för jobb och investeringar kan förbättras kommer Världsbanken att på regeringens uppdrag genomföra en stor undersökning av det svenska företagsklimatet och hur det kan göras bättre. Redan i dag genomför Världsbanken varje år en studie över hur enkelt det är att driva företag i en rad olika länder, "Doing Business Index". För Sveriges räkning kommer de att genomföra en än mer djupgående analys för att identifiera de problem som drabbar landets företagare. Undersökningen ska bland annat se ifall det finns snårig byråkrati och ineffektiva regler som kan förbättras. Förutom genomgång av sitt eget omfattande statistiska material kommer Världsbanken även att genomföra intervjuer med svenska företagare för att kartlägga hinder för företagande som ännu inte åtgärdats. Undersökningen beräknas vara färdig under första halvan av 2014.
Skräddarsydda kurser i ämnen som intresserar och engagerar både kropp och själ.
Detta är första gången som Världsbanken granskar ett land som Sverige på ett så omfattande sätt. Deras expertis kommer att vara en viktig hjälp för att identifiera problem för de svenska företagen och skapa förutsättningar för att utveckla regeringens politik ytterligare.
Att Sverige har klarat sig relativt bra genom den pågående krisen i Europa beror på kombinationen av starka offentliga finanser, en politik för att få fler i arbete och ett förbättrat företagsklimat. Ska vi kunna fortsätta arbetet med att pressa ned arbetslösheten, öka sysselsättningen och säkra att de som i dag står långt från arbetsmarknaden ges ökade möjligheter att komma in på arbetsmarknaden krävs det en politik som sätter jobben först. Världsbankens omfattande granskning av företagens villkor i Sverige och hur de kan förbättras kommer att vara ett viktigt bidrag i utformningen av alliansens fortsatta politik för fler jobb och för att förstärka Sveriges starka position ytterligare.
ANDERS BORG (M).
finansminister.
ANNIE LÖÖF (C).
näringsminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
