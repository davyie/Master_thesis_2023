Våldet ska inte få styra i förorterna.
Tre år har passerat sedan oroligheterna i Husby. Kravallerna påverkade och berörde hela Stockholm och Sverige.
Efter kravallerna har mycket hänt - samordningen mellan föreningslivet, myndigheter och andra samhällsfunktioner är idag bättre än då. Det har tillkommit ökade resurser till skolorna i området. Det har också skett en stark och mycket positiv debatt i civilsamhället där frågor som rätten att kunna älska vem man vill, klä sig hur man vill och vara som man vill har väckts.  Men samtidigt som det sker en hel del bra saker kan vi också se hur hela Järvafältet blivit en arena där känslan är att våldet tar över.
Oftast är det arga unga män som skjuter mot varandra eller i vissa fall på andra. I Akalla dog en ung kille tidigare i år efter att ha blivit skjuten, han blev ett oskyldigt offer. Tidigare blev en 6-åring och hens förälder skottskadade i Husby när en kula missade sitt mål.
Den som skjuter, knivskär eller misshandlar har mycket att förklara. Inte bara för polisen utan också gentemot de anhöriga och oss grannar. Hur kan en person, utan att tänka på vad ett människoliv är värt och utan att tänka på att det kan ha varit hans bror eller hans egen mor som förlorar en son eller dotter, begå en sådan handling?.
Järvafältet har länge haft en relativt hög arbetslöshet och hopplöshet bland unga. Hopplösheten är en vardag där många unga män inte känner sig delaktiga i det samhället de lever i. Arga män som bär på ilska, hopplöshet och frustration. Unga arga män som bär på en överlevnadskänsla som gänget erbjuder när samhället sviker. I samband med varje skjutning, varje knivskärning eller misshandel så är det fler aktiva i civilsamhället som känner "jag ger upp", "jag orkar inte kämpa längre". Det är en farlig utveckling. Samhället förblöder inifrån.
Barn växer upp med droger, vapen och nedskärningar i förorten. Det möter vi i Akalla och Kista där vi bor. Våldet på våra gator måste upphöra. Barnen som växer upp här måste få se samhällsingenjören som hjälte - inte gängmedlemmen.  Det kräver en politik som bekämpar brotten, men främst brottens orsaker. Det krävs också en politik som gör att människor vill bo i Järva och andra förorter, och som ger hopp och framtidstro.
För annars försvinner trygghetskänslan hos människor. Vi känner att det är nog nu, det räcker. Det har räckt för längesen. Det är vårt område, inte våldets. Vi får aldrig kapitulera, vi får aldrig våldet bestämma. De som är en fara för våra barn måste tas om hand, det måste samhället se till.
Det här är inget problem för "Järva" utan för hela Sverige. Det handlar om gemensamma utmaningar. Det här går att lösa men det kommer att kräva tid, engagemang och tålamod.
Anders Österberg, ordförande Akalla S-förening, riksdagsledamot.
Galina Monsalves, kassör Husby S-förening, ers Rinkeby-Kista stadsdelsnämnd, landstingsledamot.
Häng med i debatten och kommentera artikeln – följ  Debatt på Facebook.
