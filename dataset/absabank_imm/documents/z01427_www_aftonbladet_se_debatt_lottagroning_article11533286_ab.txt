Dags att börja tänka positivt.
Finns det några ljuspunkter i eländet? Allt målas så oerhört mörkt just nu, ordet kris är stämplat i svart så att ingen ska undgå att förstå hur allvarligt läget är. Kanske ska vi börja tänka positivt. Att det ordnar sig. Finansmarknaden styrs ju i högsta grad av psykologi.
Några ljuspunkter har i alla fall jag hittat. Islands statsminister som häromdagen förutspådde att landet kunde gå i konkurs säger att läget är ”lite bättre”. Den gemensamma sänkningen av reporäntan som EU:s riksbanker vidtog bådar ju gott. Det är bara att kräva att bankerna som direkt hakar på räntehöjningar nu också tar sitt ansvar och sänker den. En sänkning gynnar konjunkturen och många människors framtidstro.
Detta enormt stora och katastrofala varsel på Volvo har fått ansvariga i regeringen att inte bara tala om arbetslösa som slöa fuskare. Nu ska det tas krafttag och pengar finns, lovar Sven Otto Littorin. Det var länge sedan som ansvariga politiker tog arbetslösa på allvar.
Det är givetvis inte tillräckligt. Det behövs betydligt mer för människor som ser hela sin tillvaro i gungning. Kanske kan denna världsomfattande kris öka solidariteten människor emellan och framför allt öka förståelsen från staten som bara ser människor som minusposter i budgeten.
Lotta Gröning.
