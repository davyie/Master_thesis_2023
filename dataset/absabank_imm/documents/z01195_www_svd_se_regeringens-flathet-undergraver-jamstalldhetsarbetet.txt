Regeringens flathet undergräver jämställdhetsarbetet.
Regeringen har abdikerat i kampen om att ge landets kvinnor möjlighet att kunna agera på lika villkor som männen inom näringslivet. På något annat sätt går det inte att tolka näringsminister Maud Olofsson när hon deklarerar (SvD 2/9) att det inte är politikens ansvar att bolagen har dålig könsfördelning, skriver Claes Borgström (S).
Tidigare i år skickade Maud Olofsson (C) och jämställdhetsminister Nyamko Sabuni (FP) ett brev till 342 valberedningar för att förhöra sig om hur de arbetade med att få en jämnare könsfördelning i styrelserna. I brevet ställdes inga krav, endast en stilla undran i största allmänhet. Resultatet av detta brev förvånar sannolikt mycket få. Det lär endast vara 77 som har svarat på brevet. Skall detta ses som regeringens svar på att försöka främja jämställdhet i näringslivet kan det inte beskrivas på något annat än ett stort fiasko. Som en kommentar till detta undermåliga resultat deklarerar Maud Olofsson tvärsäkert att det inte är politikernas ansvar för att bolagen har dålig könsfördelning. Maud Olofsson och regeringen kan inte ha mer fel.
Det här är en argumenterande text med syfte att påverka. Åsikterna som uttrycks är skribentens egna.
För det första. En av förutsättningarna för att ett samhälle ska kunna betraktas som reellt demokratiskt är att kvinnor och män har samma möjligheter till ett brett och jämlikt deltagande på alla samhällsområden. Sveriges riksdag har antagit den principen genom följande formulering av det övergripande jämställdhetspolitiska målet: "Kvinnor och män ska ha samma makt att forma samhället och sina egna liv." Sveriges riksdag och regering har medborgarnas uppdrag att värna och fördjupa demokratin. I Sverige råder inte jämställdhet. Kvinnor som grupp är utsatt för en systematisk diskriminering. Det är ett demokratiskt problem. Det är häpnadsväckande att Maud Olofsson, som varit politiker så länge och som suttit i regeringen i många år, inte tycks ha uppfattat politikens uppgift.
För det andra. När regeringen väljer att blunda för näringslivets oförmåga och många gånger ovilja att släppa in kvinnorna i bolagsstyrelserna ger regeringen samtidigt upp en heltäckande kamp om jämställdhet inom alla samhällsområden. Regeringen accepterar att det finns delar i samhället där kvinnor inte ges samma möjligheter som män. Det är att vända landets alla kvinnor ryggen. Det är också att godta myten att det inte finns tillräckligt många kompetenta kvinnor för att besätta hälften av platserna i styrelserummen i de stora bolagen.
För det tredje. Det finns exempel på att en lagreglering fungerar. I Norge infördes för några år sedan lagstiftning som innebär att minst 40 procent av vartdera könet ska vara representerat i de stora bolagens styrelser. Det målet är nu i det närmaste uppnått. Den nya lagstiftningen uppfattas numera, efter skepsis och motstånd inledningsvis, som positiv i alla läger. Mönstren har brutits och farhågan att kvinnor skulle komma att betraktas som tillhörande ett B-lag har kommit på skam. Snart står Frankrike på tur. Där har nu förslag om könskvotering i styrelserna i de börsnoterade bolagen lagts fram i en utredning från familjeministern Nadine Morano. Förslaget kommer att diskuteras i det franska parlamentet under hösten.
Vi har ännu en gång kunnat konstatera att näringslivet saknar vilja och förmåga att självt åstadkomma en jämn fördelning av kvinnor och män i bolagsstyrelserna. Slutsatsen är att det krävs ny lagstiftning för att åstadkomma en förändring. Ytterligare en slutsats är att den sittande borgerliga regeringen har abdikerat i frågan och att det därför krävs även en ny regering för att sätta fart på jämställdhetsarbetet igen.
CLAES BORGSTRÖMjämställdhetspolitisk talesperson för Socialdemokraterna.
Skräddarsydda kurser i ämnen som intresserar och engagerar både kropp och själ.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
