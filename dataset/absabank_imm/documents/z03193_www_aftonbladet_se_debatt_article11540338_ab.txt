Sarah Palin – en parodi.
En av de viktigaste målgrupperna för republikanernas taktik är den amerikanska arbetarklassen. Både när det gäller strategin runt Sarah Palin och att utmåla Barack Obama som främmande. Adressat är till stor del den vita arbetarklassen.
Fram till mitten av 1970-talet röstade den gruppen framför allt på demokraterna, men därefter har det vänt. I USA är det republikanerna som är folkliga. Det är republikanerna som förstår landsorten.
Enligt tidskriften Time röstar mer än en fjärdedel av amerikanerna ”fel” i den bemärkelsen att de röstar på en kandidat eller ett parti vars åsikter de egentligen inte delar. Till stor del består den gruppen av vit arbetarklass som röstar republikanskt.
När jag såg Sarah Palin i vicepresidentdebatten på tv härom veckan tänkte jag att hon måste vara den värsta populismen personifierad.
Hon ska vara folklig och vanlig. Hon ska snacka ”hockey moms” och ”socker moms” och ”Joe 6-pack”. Hon är en av oss – säger hon rakt in i tv-kameran – hon har alltid bott på den vanliga gatan, alltid levt ett Svenssonliv.
Hon flirtar in i kameran, blinkar, vinkar.
Hela Sarah Palins roll i valrörelsen handlar om att hon är just kvinna, en hockeymorsa från vischan som ser sig för vanlig för att behöva svara på frågor om utrikespolitik eller ekonomi.
Som om folket inte ville ha politiska svar på politiska frågor. Den amerikanska tv-underhållningen ”Saturday Night Live” har fått ökade tittarsiffror sedan deras parodier av Sarah Palin blivit succéer via You tube på internet.
Det sorgliga är att de svar Tina Fey ger när hon parodierar Sarah Palin knappt skiljer sig från de svar Sarah Palin ger i verkligheten.
Var och när börjar parodin? Och vem försöker republikanerna lura egentligen?.
Lezley McDouall bor i Durham i North Carolina. Hon må vilja att Barack Obama är den som hamnar i Vita Huset. Men hon är i 45-årsåldern, hon är vit, hon är kristen och hon är arbetare. Hon är övertygad om att det är just en sådan som hon som republikanerna försöker lura.
Hon säger att det är hon som är ”Jill 6-pack”.
”Sarah Palin gör en karikatyr av mig för att lura och bedra mig. Det är medvetet och cyniskt, som om vi arbetare var för dumma för att förstå något annat.”.
Lita på att Sarah Palin kommer att vara en inbäddad politiker fram till valdagen. Hon ska hållas undan från media och deras besvärliga frågor och användas i partisammanhang, vid framträdanden och tal.
Då kan hon piska upp stämningen genom att hylla Amerika, hylla amerikanerna, hylla alla morsor vid hockeyrinkarna, samt uttala så många öppet dolda rasistiska uttalanden att det är svårt att veta om man ska skämmas eller bli rädd. Allt medan åskådarna jublar.
”Barack Obama är inte en man som ser Amerika som du och jag ser Amerika”, säger Sarah Palin.
Lezley McDouall tror att republikanernas sätt att spela på främlingsfientliga strängar kan få olycksaliga konsekvenser:.
”Hon förknippar Obama med terrorister och säger därigenom indirekt att han förtjänar att dö. Det finns allt för många galna människor därute som väntar på att få höra något sånt. Och även bland mindre galna människor kan främlingsfientligheten öka. Jag önskar verkligen att Sarah Palin var kristen nog att fundera på vilka konsekvenser det hon säger kan få.”.
Hon är inte ensam om dessa farhågor. Ordföranden i AFL-CIO (motsvarande LO) gick i början av veckan ut med en uppmaning till McCain och Palin att fördöma det som anhängarna skriker på deras möten, som ”terrorist” eller ”döda honom”.
Det känns nästan omöjligt att uttrycka en åsikt om Sarah Palin för det är svårt att veta var avstampet ska tas.
Lezley McDouall har lämnat sin startbräda:.
– She gives every Jill 6-pack a bad name, and as a Jill 6-pack it pisses me off.
Dagens debattör.
Catarina Johansson Junttila.
