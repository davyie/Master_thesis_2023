Prata inte om det här.
Vi pratar och pratar om IKEA, Nobelpriset, skärgården, fjällen, jämställdheten och välfärden. Vi pratar och pratar och pratar om hur bra vi är.
Vi är bäst-pratet har blåst upp vårt nationella ego till höga höjder.
Ribban för vad vi kan prata om har successivt höjts – vi vill inte bli störda i vår självbild. Vi har numera oskrivna lagar om vad vi får prata om i det offentliga rummet.
Därför är Sverige fantastiskt på ett annat sätt, på ett under-ytan-sätt.
Sverige är fantastiskt för sina många tabun, sånt som vi inte får prata om – offentligt. Alla länder har sina sånt-talar-vi-inte-om-frågor, men frågan är om inte Sverige har ovanligt många och intressanta icke-frågor.
Några exempel på vad vi inte pratar om i det svenska offentliga samtalet:.
Äldreomsorgen:.
Alla förfasar sig över att 90-åringar inte får hjälp av kommunen – ingen kräver något av 90-åringarnas barn och släktingar.
Barnen:.
Forskning visar att tidig separation från modern och skilsmässor kan skada barns psykiska och sociala utveckling. Kan en uppväxt med dagis och ensamföräldrar kopplas till missbruk och sociala problem bland dagens unga?.
Invandrarna:.
Vi misstänker att invandrare är överrepresenterade bland svartjobbare, bidragsfuskare och kvinnomisshandlare – finns det fog för det?.
Jämställdheten:.
Forskning visar att den genomsnittliga kvinnan är mer intresserad av och ofta bättre på att vårda små barn än den genomsnittlige mannen.
Forskning visar att män har större begåvningsspridning än kvinnor: det finns fler manliga än kvinnliga idioter, men också fler manliga än kvinnliga genier.
Familjen:.
Hög särbeskattning och generösa underhålls- och bostadsbidrag gör det lönsamt för föräldrar att skriva sig på skilda adresser: skilsmässa och singelliv premieras – den traditionella kärnfamiljen missgynnas.
Arbetsmarknaden:.
Fackets krav på höga ingångslöner och omfattande anställningsskydd (LAS) gör det svårare för ungdomar, kvinnor och invandrare att få jobb.
Skatterna:.
Hur kommer det sig att länder som har mycket lägre skatter än Sverige (t ex England) kan ha minst lika bra sjukvård och skolor?.
USA:.
Om Sverige var en amerikansk delstat, skulle amerikanerna betrakta Sverige som en fattig delstat.
Varför ska vi prata om såna här obehagliga saker, undrar säkert vän av svensk ordning. Tja, visst är det frestande att undvika en del hemska sanningar och låtsas som det regnar. Och överlåta åt rättshaverister och yrkesdissidenter att svära i folkhemskyrkan.
Men vi lever ju en demokrati, ett så kallat öppet samhälle. Det betyder att vi alla har ett ansvar för vårt gemensamma bästa.
Vi kan inte bara låta politiskt korrekta medier och politiker bestämma över den offentliga dagordningen.
Under vår fantastiska yta är vi många som grubblar över vart Sverige är på väg. Tig och lid inte i det tysta. Det är dags att prata mer om det vi inte får prata om.
Elise Claeson , Socionom och fri skribent.
