Annie Lööf: Vi är främsta motpol till både S och SD.
I svensk politik är Centerpartiet främsta motpol till Socialdemokraterna. De skattehöjningar som Socialdemokraterna föreslår har vi gång på gång argumenterat hårt emot. Men samtidigt är Centerpartiet också Sverigedemokraternas främsta motpol. Det skriver Annie Lööf efter Moderaternas besked om att öppna för visst samarbete med SD.
Skulle Alliansen tillsammans med Sverigedemokraterna i nuvarande parlamentariska läge fälla regeringen ger vi Sverigedemokraterna möjlighet att bestämma agendan för hur Sverige ska styras. Det kommer inte Centerpartiet att medverka till.
Det här är en argumenterande text med syfte att påverka. Åsikterna som uttrycks är skribentens egna.
Vi lever i en mycket osäker och orolig omvärld. I dag svärs Donald Trump in som USA:s 45:e president. Storbritanniens premiärminister Theresa May har deklarerat en "hard brexit", vilket kommer innebära att Storbritannien bryter med EU. I vårt direkta närområde höjer ett allt mer aggressivt Ryssland såväl tonläge som sin militära förmåga. Dessa omvärldsförändringar gör att det är oerhört viktigt att Sverige står stadigt. Att vi som politiska ledare signalerar stabilitet, långsiktighet och ledarskap. Inte minst för att möta de ekonomiska utmaningar och instabilitet som Trumps politik och brexit kan innebära och det säkerhetspolitiska hot som Ryssland utgör.
Dessa utmaningar gör det än mer angeläget för Centerpartiet att tillsammans med de andra partierna i Alliansen söka väljarnas förtroende för att byta ut Stefan Löfven som statsminister i nästa års val. Vi vill bilda en ny, handlingskraftig och stark alliansregering. Vi är övertygade om att en sådan regering bättre kan lösa de utmaningar som Sverige står inför liksom hur fler jobb kan skapas i hela landet, hur integrationsutmaningen kan lösas och välfärden säkras.
För att lyckas med det, krävs ett tydligt mandat från väljarna. Alliansen förlorade valet 2014. Det finns tyvärr därför inget underlag för att bilda en långsiktig och stabil alliansregering i riksdagen i dagsläget. Vi måste återvinna väljarnas förtroende för att kunna bilda regering. Det är därför Centerpartiet vill lägga fokus på att utveckla vår gemensamma allianspolitik och på att visa väljarna att vi är det bästa alternativet i nästa års val. Det osäkra omvärldsläget innebär också att vi vill undvika att Sverige nu slungas ut i ett politiskt kaos. Skulle Alliansen tillsammans med Sverigedemokraterna i nuvarande parlamentariska läge fälla regeringen ger vi Sverigedemokraterna möjlighet att bestämma agendan för hur Sverige ska styras. Det kommer inte Centerpartiet att medverka till.
I svensk politik är Centerpartiet Socialdemokraternas främsta motpol. De skattehöjningar som Socialdemokraterna föreslår har vi gång på gång argumenterat hårt emot och i stället presenterat tydliga alternativ i vårt eget budgetförslag. Det kommer vi fortsätta att göra. De beslut som försämrar svensk konkurrenskraft och företagsklimat, som slår undan benen för jobb och småföretag i hela landet, de kommer vi att kraftfullt förändra om vi får förtroende att, tillsammans med övriga partier i Alliansen, leda Sverige efter nästa val.
Men Centerpartiet är också Sverigedemokraternas främsta motpol. Vi står fast vid vårt besked att inte göra oss beroende av Sverigedemokraterna för att kunna ta över regeringsmakten. Det finns en grundläggande skillnad mellan oss i människosyn och i synen på vilken väg Sverige ska gå. Sverigedemokraterna pekar ut människor från andra länder som problem, vill förminska Sveriges öppenhet och sluta vårt land mot omvärlden. Detta kommer Centerpartiet inte att ställa upp på.
SvD:s NYHETSBREV VALET 2018 – veckans viktigaste fördjupningar och granskningar.
Det osäkra omvärldsläget och de utmaningar som vårt land står inför kräver såväl stabilitet som modiga reformer. Här är det uppenbart att Stefan Löfvens regering inte räcker till. De har en politik som leder Sverige åt fel håll. Alliansen behöver därför tillsammans stå för en tydlig reformagenda där vi tar ledartröjan och vi bör gemensamt ge följande tydliga besked:.
Centerpartiets ambition är att denna agenda och detta politiska innehåll kan bli till gemensamma alliansbesked inför nästa val. Att detta tillsammans med ytterligare reformer kommer innebära att Alliansen återvinner väljarnas förtroende och att vi återigen kan ersätta en svag socialdemokratisk statsminister och regering med en stark alliansregering. Vi har gjort detta gång på gång, vi var med och bytte ut Olof Palme, Ingvar Carlsson och Göran Persson.
I nästa val vill vi byta ut Stefan Löfven. Sverige behöver ett nytt ledarskap och Sverige behöver den politik Centerpartiet och Alliansen står för.
Annie Lööf.
partiledare för Centerpartiet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
