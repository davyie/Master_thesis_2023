Minskad invandring ett krav för vårt stöd.
Efter Fredrik Reinfeldts otydlighet i SVT Agenda angående vad som händer med regeringsfrågan om inget block får egen majoritet ökar spekulationerna. Det parlamentariska läget ser av allt att döma inte ut att klarna under valrörelsen utan just nu ser vi minskade blockskillnader samtidigt som Sverigedemokraterna ser ut att kunna fördubbla stödet jämfört med valet 2010. En majoritetsregering efter valet är inte sannolik.
Från de båda blocken vill man använda oss som en bricka i ett ohederligt spel. Socialdemokraterna försöker påskina att vi varit regeringens stödparti genom att bryta loss en liten del av voteringarna i riksdagen från helheten. Man låtsas inte om att alliansen nästan aldrig begär votering om förslag där de är i minoritet och att dessa beslut därmed inte finns med i statistiken. Man struntar i våra budgetförslag, egna motioner eller att vi fällt regeringen om sjukförsäkringen, sänkt skatt för höginkomsttagare och i långt över hundra andra förslag när man räknar med alla de beslut som togs utan omröstning. Man tystar ned faktumet att vi är ensamma om att driva frågor om skärpta straff för brottslighet, finansiering till rätt till heltid i vården, ansvarsfull invandringspolitik och förbättrade villkor för landets pensionärer.
Vi har i dag en situation med massinvandring av sällan skådat slag. En politik som kostar enorma summor pengar. Prognoserna skrivs upp på kvartalsbasis och varje vecka tar Sverige emot tusentals asylsökande. I dag har bubblan spruckit. Statsministern kan inte längre dölja att den expansiva invandringspolitiken för med sig stora kostnader. Det går inte längre att tysta ned, föra över pengar från biståndsbudgeten och lägga över ansvaret på kommunerna. Fredrik Reinfeldt förklarade: ”Det kommer att kosta pengar, vi kommer inte att ha råd med så mycket annat.”.
Invandringspolitiken har ätit upp hela reformutrymmet och det de andra partierna borde fokusera på framför traditionellt valfläsk är vilka skatter man ska höja och vilka offentliga verksamheter man ska spara på. Detta givet att man inte är beredda att lägga om invandringspolitiken. När Anders Borg presenterade sin vårbudget talade han högt om ”krona för krona”. Vad man inte ville prata om var att de ökade kostnaderna 2014-2017 på närmare 20 miljarder för migration och integration var finansierade med lånade pengar. När Migrationsverket under sommaren deklarerade att det kommer att krävas ytterligare 48 miljarder under åren 2015-2018, bara för själva mottagandet, sprack bubblan. För utöver kostnaderna för mottagandet kommer detta även att resultera i ökade kostnader för vården, skolan och inte minst för bostadspolitiken.
Floskler om att man ”inte kan räkna på människor” eller att detta är ”spekulationer” håller inte. Dessa siffror kommer att vara verklighet för den regering som tillträder i höst.
Vi tar ansvar för Sverige och är beredda att samtala med alla partier. Men så länge man väljer att prioritera massinvandring till Sverige före såväl välfärd som förbättrad hjälp i flyktingarnas närområden kan man inte räkna med vårt stöd. Vi kommer varken att stödja Reinfeldt eller Löfven om man inte är beredda att lägga om prioriteringarna. Vi har varken viljan eller mandatet från väljarna att rösta fram en regering som så tydligt väljer att köra svensk ekonomi i botten utan att för den delen göra den insats för världens flyktingar som krävs.
Sverigedemokraterna räds heller på intet sätt ett nyval som då än mer kommer sätta fokus på den ansvarslösa invandringspolitiken.
Jimmie Åkesson.
FAKTA.
REN.
N.
