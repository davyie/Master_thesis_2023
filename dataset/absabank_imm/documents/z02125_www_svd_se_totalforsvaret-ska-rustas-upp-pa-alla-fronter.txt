Totalförsvaret ska rustas upp på alla fronter.
Ett väpnat angrepp mot Sverige kan inte uteslutas. Det kan inte heller uteslutas att militära maktmedel eller hot om sådana kan komma att användas mot Sverige. Totalförsvaret ska därför utformas och dimensioneras för att kunna möta väpnat angrepp, skriver Försvarsberedningens ordförande Björn von Sydow (S).
Strax före jul presenterade Försvarsberedningen rapporten "Motståndskraft. Inriktningen av totalförsvaret och utformningen av det civila försvaret 2021–2025". Min uppgift som ordförande har varit att utgående från regeringens anvisningar nå bred politisk samsyn kring totalförsvaret och det civila försvaret. Försvarsberedningen är enig om huvuddragen i rapporten. Samtliga partier är överens om vikten av att stärka totalförsvaret och det civila försvaret. Senast i maj 2019 kommer en slutrapport att presenteras som ska behandla det militära försvaret och redovisa en säkerhetspolitisk analys och bedömning.
Det här är en argumenterande text med syfte att påverka. Åsikterna som uttrycks är skribentens egna.
Vi har ett globalt säkerhetspolitiskt läge som präglas av instabilitet och oförutsägbarhet. I en tillbakablick har det säkerhetspolitiska läget försämrats i Sveriges närområde och i Europa. Rysslands aggression mot Ukraina och den olagliga annektering av Krim strider mot FN:s våldsförbud och har utmanat den europeiska säkerhetsordningen i grunden. Det ryska agerandet i Georgien 2008, i Ukraina sedan 2014 samt i Syrien sedan 2015 visar en rysk vilja att använda militära medel för att nå politiska mål, i och utanför Europa.
Det militärstrategiska läget har försämrats i vårt närområde. Den ryska militära förmågan kommer att fortsätta att öka under de kommande åren och Rysslands relativa militära styrkeövertag i vårt närområde kommer att bestå tills vidare. Östersjön är vid sidan av Svarta havet den region i Europa där Rysslands intressen tydligast ställs mot övriga europeiska länders och USA:s intressen. Även i Arktis står intressen mot varandra.
Den solidariska säkerhetspolitiken är grunden för den svenska försvars- och säkerhetspolitiken. Vår solidaritetsförklaring gäller: Sverige kommer inte att förhålla sig passivt om en katastrof eller ett angrepp skulle drabba ett annat EU-medlemsland eller nordiskt land. Vi förväntar oss att dessa länder agerar på samma sätt om Sverige drabbas. Sverige bör därför kunna ge och ta emot civilt och militärt stöd.
"Jag menar, före Harrisburg så var det ju väldigt osannolikt att det som hände i Harrisburg skulle hända, men så fort det hade hänt rakade ju sannolikheten plötsligt upp till inte mindre än 100 procent så att det nästan blev sant att det hade hänt".
Tage Danielssons monolog från 1979 om kärnkraftsolyckan i USA är tänkvärd. Att bedöma sannolikheter rörande säkerhetspolitisk utveckling eller krigsrisker är mycket svårt även i ett tidsperspektiv på bara några år. Att göra en relevant bedömning rörande något som kan ske om 5–10 år är närmast omöjligt. Historien uppvisar många exempel på svårigheten att bedöma sannolikheten för att säkerhetspolitiska händelser ska inträffa. Hur uppfattade samtiden sannolikheten för att det som hände skulle hända innan det hade hänt – Norge och Danmark 9 april 1940, Berlinmurens fall 9 november 1989, New York 11 september 2001, Georgien 8 augusti 2008 eller Krim 27 februari 2014?.
Skräddarsydda kurser i ämnen som intresserar och engagerar både kropp och själ.
Försvarsberedningen gör inte heller anspråk på att bedöma risker eller sannolikheter för ett väpnat angrepp. En sådan bedömning kan ingen göra med säkerhet. Däremot måste Försvarsberedningen ge grundläggande planeringsförutsättningar för totalförsvaret. Det gör vi genom att konstatera att ett väpnat angrepp mot Sverige inte kan uteslutas. Det kan inte heller uteslutas att militära maktmedel eller hot om sådana kan komma att användas mot Sverige. Sverige blir oundvikligen påverkat om en säkerhetspolitisk kris eller väpnad konflikt uppstår i vårt närområde. Totalförsvaret ska därför utformas och dimensioneras för att kunna möta väpnat angrepp mot Sverige inklusive krigshandlingar på svenskt territorium. En trovärdig totalförsvarsförmåga bidrar också till förmågan att hantera fredstida kriser, konflikter i vår omvärld samt så kallad gråzonsproblematik.
Jag kan konstatera att det går fort att skära ner försvaret men det tar lång tid att återskapa. Förmågan att försvara Sverige mot väpnat angrepp måste därför finnas kvar även under perioder då hotet uppfattas som avlägset.
Några områden som beredningen belyser i rapporten är: befolkningsskydd, sjukvård och läkemedelsförsörjning, ordning och säkerhet, näringslivets roll i totalförsvaret, energi- och livsmedelsförsörjning, cybersäkerhet och psykologiskt försvar samt organisation och ledning. Beredningen uppskattar kostnaderna för förslagen till 4,2 miljarder kronor årligen. Att bygga upp ett totalförsvar och ett civilt försvar kommer att ta tid och vissa områden kommer att ta upp till 10 år innan de är klara.
Sverige måste i väntan på internationellt stöd ha förmåga att klara svåra störningar och försvara sig på egen hand. Försvarsberedningen har enats om att det militära och civila försvaret, som ett sammanhållet totalförsvar, ska planera för att kunna hantera en säkerhetspolitisk kris under minst tre månader. Det inbegriper en så kallad gråzonsproblematik. Under del av de tre månaderna ska det planeras för att Sverige är i krig. Under de tre månaderna ska det förutsättas att det råder höjd beredskap i Sverige och att logistikflödena med omvärlden har begräsningar utan att för den skull helt ha brutits. Försvarsberedningen betonar också vikten av att kunna ställa om samhället till krigsförhållanden, genomföra en nationell kraftsamling och mobilisera militära och civila resurser som gynnar de samlade försvarsansträngningarna. Detta kan ta upp till en vecka.
Den enskilde individens eget ansvar utgör en viktig del av samhällets förmåga att motstå och lindra konsekvenser av allvarliga störningar. Med god beredskap hos individen kan det offentliga inrikta insatserna på att stödja de som har svårt att klara sig själva. Den enskilde individen ska vara beredd att klara sin egen försörjning och omsorg en vecka utan stöd från det offentliga.
Jag vill hävda att Försvarsberedningens förslag innebär en samhällsreform som kräver hela samhällets engagemang. Totalförsvaret ska ha en sådan styrka, sammansättning, ledning, beredskap och uthållighet att det avhåller från försök att anfalla, besätta eller på annat sätt utnyttja vårt land. Därmed blir totalförsvaret krigsavhållande och fredsbevarande.
Björn von Sydow (S)Försvarsberedningens ordförande.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
