Kyrkans syn på sex måste diskuteras.
Efter avslöjanden om övergreppen inom katolska kyrkan diskuteras nu celibatet. I stället borde debatten handla om det som verkligen bör ifrågasättas: den kristna sexualsynen. Det skriver etikprofessorn och före detta prästen Sten Philipson.
I debatten om pedofilskandalen inom katolska kyrkan har det ofta hävdats att det är kravet på att prästerna ska leva i celibat som är förklaringen till övergreppen.
Det här är en argumenterande text med syfte att påverka. Åsikterna som uttrycks är skribentens egna.
I stället borde man tala om den verkliga orsaken: den kristna sexualsynen. Den diskuteras sällan på ett sakligt sätt. Många talar om kristendomen som sexualfientlig. Det är allt som sägs. Men det förklarar inget.
Sanningen är att celibatet inte är en uppfinning av vare sig Jesus eller Paulus. I den förkristna grekiska och romerska kulturen fanns en föreställning om den rationella självkontrollens betydelse. Många icke kristna filosofer och tänkare under antiken menade att om sexualiteten brukades liderligt och utan självdisciplin kunde den komma att dominera personligheten på ett för andelivet förödande sätt. Avhållsamhet var därför en inte ovanlig rekommendation. Intima förhållanden mellan vuxna män och unga pojkar betraktades också som mer andligt högtstående, eftersom kärleken då skulle komma att präglas av hänförelse över skönheten hos den unge älskaren snarare än av den rent fysiska njutningen.
Somliga forskare menar att den tidiga kristna sexualetiken har mycket av sina rötter i detta tänkande, det vill säga i synen på avhållsamhet och celibat som vägar till andlig mognad.
Celibatet kom tidigt att omfattas av många kristna, eftersom det medförde en ny frihet för den enskilde, inte minst för unga kvinnor. Faktum är att de flesta kristna martyrer som miste livet under de första århundradena av vår tideräkning var unga människor, vilka vägrade att anpassa sig till ett system med äktenskap och familj, där föräldrarna avgjorde vem man skulle gifta sig med. Att vägra acceptera familje- och äktenskapssystemet uppfattades av dåtidens makthavare som samhällsomstörtande.
Under slutet av andra århundradet och i början av det tredje, när kristendomen blivit statsreligion i det romerska imperiet, kom äktenskap att accepteras av kyrkan. Flertalet kyrkoledare framhöll att sexualiteten hade en given plats i Guds skapelse, som medel för barnalstring. De flesta kristna valde därför inte celibatet, utan nöjde sig med en mer modest tolkning av den kristna kallelsetanken. Idealet för dem var inte att avstå från sexualitet, men att lära sig tygla sina lustar. Asketism och celibat blev något blott för de extrema. De kom praktiskt taget endast att överleva som livsstil bland präster, munkar och nunnor. Det är tveksamt hur väl det fungerade.
Skräddarsydda kurser i ämnen som intresserar och engagerar både kropp och själ.
Under fjärde och femte århundradet utvecklar kyrkan en mer genomtänkt syn på sexualiteten. Plikten bjuder oss att föra släktet vidare. Därför är människan skyldig att ägna sig åt det sexuella, som en del i uppdraget att vara Guds medskapare på jorden.
Men sexualiteten ska i första hand brukas, inte njutas. Den är ett nödvändigt ont, något vi är tvingade att gå igenom. Augustinus (död 430) ser den sexuella åtrån som ett straff för den ursprungliga synden. Därför är lusten förknippad med skam. Den kan aldrig samverka med Guds vilja. Lusten och åtrån representerar själva upproret mot Gud.
Den glädje och njutning som sex och samlag ofrånkomligen erbjuder ska därför underställas uppdraget att föra släktet vidare. Hur effektivt barnalstring och lust skilts åt i kyrkan kan man bland annat upptäcka i en del medeltida biktspeglar där lusten "att gå till sin hustru som till en sköka" (det vill säga ha sex för njutnings skull) ska bekännas som ett brott mot det sjätte av 10 Guds buds: "du skall icke begå äktenskapsbrott".
Regeln tycks ha varit: helt säker på att sex är i enlighet med Guds vilja kan man vara, endast om samlaget inte skänker njutning och inte heller är något som man ser fram mot.
I korthet kan kyrkans traditionella sexualmoral sammanfattas så: avhållsamhet före äktenskapet, trohet inom äktenskapet och celibat efter äktenskapet, när ens partner avlidit. Skilsmässa är inte tillåten, inte heller några avvikelser från den heterosexuella normen. Utgångspunkten är att sexualitet har sin enda plats inom äktenskapet mellan man och kvinna. Barnalstring är vad sexualiteten är till för.
Sexuell lust och njutning, som något värdefullt i sig, bottnar i en missuppfattning och är i själva verket uttryck för den synd som bor i människan. Det är här man finner incitamentet till framför allt den katolska kyrkans hårdnackade motstånd mot preventivmedel och barnbegränsning, annat än i form av avhållsamhet (vilket egentligen är helt ologiskt) och sex under så kallade säkra perioder.
Användningen av antikonceptuella hjälpmedel står i strid med synen på sexualiteten som en del i skapelseverket och ger den ett egenvärde som motverkar Guds syften. Här finner man också ursprunget till kyrkornas länge omhuldade motstånd mot onani. Onani fyller ingen reproduktiv funktion och strider därför mot Guds vilja.
Inte förrän man sätter in pedofilskandaler och celibat i detta sammanhang kan man få en debatt om det som verkligen måste ifrågasättas: kyrkans traditionella syn på sexualiteten.
STEN PHILIPSON.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
