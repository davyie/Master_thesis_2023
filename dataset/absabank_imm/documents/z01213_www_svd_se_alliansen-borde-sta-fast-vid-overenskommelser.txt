Alliansen borde stå fast vid överenskommelser.
Det vore klädsamt om de borgerliga partierna började agera i enlighet med den egna retoriken: Håll fast vid ingångna överenskommelser. Försök inte kringgå det finanspolitiska ramverket. Visa varsamhet med statsfinanserna, skriver S och MP:s ledamöter i Kommittén för en tydligare budgetprocess i en replik.
Andreas Norlén med flera spar inte på krutet i sin debattartikel den 15 oktober om arbetet i Kommittén för en tydligare budgetprocess. Men trots artikeln är de borgerliga partierna mycket tystlåtna när det kommer till att berätta vad de faktiskt vill göra.
Det här är en argumenterande text med syfte att påverka. Åsikterna som uttrycks är skribentens egna.
Sanningen är att det råder bred enighet i kommittén om redan ingångna överenskommelser. Men de borgerliga vill gå mycket längre och införa ny lagstiftning för att än mer begränsa riksdagens möjlighet att påverka regeringens förslag till statsbudget. Det är inte vi beredda att ställa upp på.
Att skydda minoritetsregeringar genom att på olika sätt blockera riksdagsmajoriteter har dessutom redan prövats genom den så kallade decemberöverenskommelsen. Eftersom de borgerliga partierna själva upphävde decemberöverenskommelsen redan efter knappt ett år borde det vara uppenbart för i princip alla att den sortens arrangemang har nått vägs ände.
Dessutom är det tydligt att de borgerliga partierna har en fundamentalt annan syn på den svenska budgetprocessen och sin egen roll i den. Man kan göra olika tolkningar av vad som är tillåtet inom ramverket, men de borgerliga partierna har visat sig redo att kasta det befintliga regelverket överbord när det passar deras intressen. Så sent som i juni 2017 valde de att hota med misstroendevotum med stöd av Sverigedemokraterna för att förhindra att regeringens aviserade skatteförslag genomförs.
I praktiken är de borgerliga partiernas agerande ett tydligt steg tillbaka mot den ordning som rådde innan det finanspolitiska ramverket infördes under 1990-talet. Den dåvarande ordningen medförde en oöverskådlig budgetprocess genom vilken tillfälliga majoriteter kunde besluta om ofinansierade skattesänkningar och utgiftsökningar utan att ta ansvar för helheten. Detta riskerade att urholka statsfinanserna genom skenande budgetunderskott och en accelererande statsskuld.
Omsorgen om statsfinanserna skorrar dessutom särskilt falskt om man ser till vad de borgerliga partierna åstadkommit när de har fått chansen i regeringsställning. I modern tid har Sverige styrts av borgerliga regeringar vid tre tillfällen, och vid lika många tillfällen har de lämnat efter sig stora underskott i statsfinanserna.
Skräddarsydda kurser i ämnen som intresserar och engagerar både kropp och själ.
Särskilt uppseendeväckande är den borgerliga regeringens agerande i slutet av förra mandatperioden. För att finansiera skattesänkningar tilläts underskottet växa till över 60 miljarder kronor år 2014, märkbart större än under något år under finanskrisen.
Det vore därför klädsamt om de borgerliga partierna började agera i enlighet med den egna retoriken. Håll fast vid ingångna överenskommelser. Försök inte kringgå det finanspolitiska ramverket. Visa varsamhet med statsfinanserna. Så länge de borgerliga partierna inte klarar av detta kommer det vara svårt att ta deras omsorg om Sveriges statsfinanser på allvar.
Niklas Karlsson (S).
Bo Bernhardsson (S).
Sonia Karlsson (S).
Rasmus Ling (MP).
ledamöter i Kommittén för en tydligare budgetprocess.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
