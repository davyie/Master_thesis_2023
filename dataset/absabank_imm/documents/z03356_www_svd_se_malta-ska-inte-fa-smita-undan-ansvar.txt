Malta ska inte få smita undan ansvar.
Frågan om Maltas läger för mottagande av asylsökande är åter aktuell. På Brännpunkt 14 mars vill flera debattörer att Sverige ska sluta överföra barn dit och istället pröva ansökningarna här.
Det här är en argumenterande text med syfte att påverka. Åsikterna som uttrycks är skribentens egna.
Innan Dublinförordningen kom på plats rådde en situation där asylsökande bollades mellan olika länder som inte ville pröva deras ansökningar.
Det skapade en ohållbar situation för tusentals människor som flytt för att söka asyl i Europa. Dublinförordningen råder bot på detta problem genom att peka ut det EU-land som personen först kom till som ansvarigt.
Redan idag finns möjlighet att i enskilda fall avstå från att överföra personer. Det är Migrationsverket som kan fatta sådana beslut, vilket gjorts för ensamkommande barn till Grekland. Men detta är och skall vara ett undantag. Medlemsstater som inte sköter mottagandet ska inte tillåtas smita undan sitt ansvar.
Malta får ta emot en stor mängd asylansökningar. Jag har själv besökt Malta och med egna ögon sett situationen där. Jag gillade inte vad jag såg och har sagt till de maltesiska politikerna att situationen är ohållbar. Malta är ett modernt och rikt land som är väl medvetet om problemet. Det är Maltas politiker som gjort en politisk prioritering att inte förbättra situationen för att avskräcka. Det är inte acceptabelt.
Min slutsats är inte att ge upp och frångå Dublinförordningen. Det skulle spela de maltesiska politikerna i händerna och det skulle frånta dem alla incitament att förbättra situationen. Genom sitt agerande eftersträvar de ett fribrev. Det vill inte jag ge dem. Kritiken bör riktas mot Maltas regering. Precis som alla EU-länder är Malta bundet av FN:s flyktingkonvention och Europakonventionen för mänskliga rättigheter.
Skräddarsydda kurser i ämnen som intresserar och engagerar både kropp och själ.
Frågan måste också lyftas till EU-kommissionen som har ansvaret att sätta press på Malta för att de ska förbättra sitt undermåliga mottagande. Malta måste leva upp till sina åtaganden. Allt annat är oacceptabelt.
TOBIAS BILLSTRÖM TOBIAS BILLSTRÖM migrationsminister (M).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
