Riskfyllt för mammor att följa LCHF-dieten.
Olga Rönnberg, 37. Licensierad personlig tränare med inriktning på gravida och nyblivna mammor.
LCHF-kosten kan vara ett snabbt sätt att bli av med gravidkilona. Men också ett onödigt risktagande. Mödravårdens ovilja att ta mammors övervikt på allvar gör att många börjar experimentera med extrema dieter på egen hand, menar dagens debattör.
Jag fick min licens som personlig tränare för sex år sedan. Detta tack vare mitt intresse för träning och kost som började växa i samband med att jag försökte komma i form efter mitt tredje barn. Jag har nischat mig inom mammaträning, helt enkelt för att den gruppen ligger mig varmt om hjärtat. Varje år träffar jag hundratals mammor.
Jag driver också en av Sveriges populäraste träningsbloggar, riktad till just mammor. En av frågorna som ofta kommer upp är hur man ska äta under graviditet och amning.
På min blogg frågade jag därför en kostexpert, Fredrik Paulún: ”Kan man äta enligt strikt LCHF och amma, många vill veta?”.
Innan vi går vidare: Jag sa strikt LCHF, det vill säga så lite kolhydrater som möjligt, enbart genom mejeriprodukter och lite grönsaker. LCHF betyder Low Carb High Fat eller låg kolhydratdiet med högt intag av fett. Lite protein finns det också med i bilden.
Paulúns svar till mig blev förstås att nej, det rekommenderas inte.
Då bröt helvetet ut.
”Det får man visst!” ropade LCHF-anhängarna i kör och Paulún utsattes för vuxenmobbning på elitnivå lite överallt på nätet.
I LCHF- världen är mänskligheten indelad i två grupper: de rättrogna, som hoppar över kolhydrater, och de andra, som äter kolhydrater.
LCHF-anhängarnas bild av oss som äter kolhydrater är att vi lever på margarin, chips och godis. Att många av oss undviker socker, vetemjöl, pasta och bröd och använder sunt förnuft räknas inte – vi har inte upplevt den högsta nivån av hälsa.
Bland de påstådda hälsovinsterna med LCHF finns bland annat: ökad fertilitet, viktnedgång, lugnare mage, minskad svampklåda, minskad ledvärk och minskad astma. Det påstås även att LCHF kan skydda mot cancer, skydda mot svininfluensan och det senaste – ge större bröst. Nackdelar? Inga.
Jag är stor motståndare till extrema dieter, det skapar matfixering. Att påbörja och experimentera med något nytt under graviditet - är det verkligen något att sträva efter?.
Den som lever på extremt lågt intag av kolhydrater hamnar i ketos. Ketos uppstår när kroppen börjar använda fett som energi i stället för kolhydrater. Men ingen vet hur kroppen reagerar på det under längre perioder, särskilt inte under graviditet. Det finns ingen forskning.
Gravidas kropp behöver många olika näringsämnen. Folsyra är ett, det kan hittas i gröna bönor, fullkornsprodukter, havregryn. Även järn behövs. Visst får man i sig det genom köttet men järnet tas upp bättre om man för in vitamin C, till exempel färskpressad apelsinjuice. Förbjudet enligt LCHF-dieten.
Det krävs mycket energi från en när man som mamma får för lite sömn, ammar, tar hand om hemmet, och har ett par barn till. Hjärnan behöver minst 100 gram kolhydrater per dag för att fungera optimalt.
”Jamen då tar hjärnan energin från fettet” invänder LCHF-anhängarna. Och för vems skull äter man enligt LCHF då? För att mamman ska gå ner i vikt, eller för att det ammande barnet ska må bra? Stor skillnad!.
Att man frivilligt utsätter sig för något man inte vet något om är fullständigt obegripligt för mig.
Samtidigt finns ett verkligt problem här, som kanske kan förklara varför så många – även gravida och ammande mammor – utsätter sina kroppar för extrema dieter med okända risker.
Enligt Socialstyrelsen kommer mer än var tredje gravid kvinna till MVC, mödravårdscentralen, med övervikt eller fetma. 70 av 70 mammor som svarade på en fråga på min blogg sa att deras barnmorska hade sagt att det var okej att gå upp mer än 20 kilo under graviditeten. Graviditeten har blivit kvinnornas viktfälla.
Från barnmorskeförbundet säger man att i Sverige vill man inte stressa upp gravida genom att ge riktlinjer för fysisk aktivitet. Ridå. Inte så konstigt att många börjar experimentera på egen hand!.
Mitt råd är i stället: minska på alla kolhydrater som är vita och alla ämnen som inte din farmor känner igen på innehållsförteckningarna. Det räcker långt.
Kan skada fostret.
Fredrik Paulún skriver: ”Det finns inga studier som undersöker vad som händer med mjölkkvaliteten när en ammande kvinna är i ketos, helt utesluter kolhydraterna ur kosten. Mycket tyder dock på att det inte är lämpligt för gravida att vara i ketos eftersom de misstänks kunna påverka den intellektuella utvecklingen hos fostret negativt. Det trodde Atkins (den moderna grundaren till lågkolhydratkosten) själv redan i början av 70-talet.”.
Självklart ammar jag på LCHF.
Katrin Zytomierska skriver: ”Den huvudsakliga anledningen till att Paulun avråder LCHF vid amning är ju naturligtvis att försäljningen på hans kolhydratprodukter dalar. Det är både oetiskt och desperat att använda sin expertis (?) i ett sådant syfte /.../ Det är nämligen så här: Det är absolut inte farligt att hålla strikt LCHF-diet när man ammar. Tror ni och Fredrik Paulun att jag skull riskera mitt barns hälsa och utveckling? Jag orkar inte ens kommenterar det med ett ”jävla popcorn!!”.
Bloggredaktör: Ulrika Lundberg.
