Båtpendling kan lösa Stockholms trafikproblem.
I och med Volvo Ocean Race fokuserades intresset till Stockholms vatten. Miljöpartiet tycker det är ett resursslöseri att vattenvägarna inte används mer i vardagsresandet till nytta för såväl stockholmare som klimatarbetet.
Det här är en argumenterande text med syfte att påverka. Åsikterna som uttrycks är skribentens egna.
Den borgerliga majoriteten i Stadshuset inser inte potentialen i att utveckla sjöfarten. Istället stirrar man sig blind på nya motorvägar. I den nya översiktsplan som visar hur staden ska utvecklas finns vare sig resrutter eller kajer inritade.
Stockholm har halkat efter andra europeiska städer. Paris har sett till att utnyttja Seines vattenvägar för transporter av avfall och gods. Stadens tidningstryckerier återvinner tidningar, trycker nya och skickar ut nya med hjälp av båtar. London, Wien och Bryssel har också utvecklat vattenburna transporter.
För att nå klimatmålen måste vi underlätta för människor att resa kollektivt. Båtpendling mellan strategiska punkter i staden skulle minska trafikmängd, trängsel och köer på vägarna. Resenärerna skulle ta sig fram lika effektivt då moderna pendlarbåtar är lika snabba som buss och spårvagn.
Det finns flera möjliga vattenvägar som kan användas i Stockholms både för person- och godstrafik. Vi vill införa följande rutter för persontrafik: Slussen–Bällstavik via Lilla Essingen, Norr Mälarstrand–Söder Mälarstrand på väl valda platser (linfärja), Ulvsunda–Fittja och Slussen– acka strand.
Vi vill införa färjeled för tung trafik och dispenstrafik mellan Slagsta–Ulvsunda, färjeled för personbilar och tunga fordon mellan Bergs oljehamn, Nacka–Frihamnen. Färjeled för personbilar mellan Färjestaden, Ekerö–Lövsta och färjeled för personbilar mellan Liljeholmen–Pampas, Solna–Bällsta. Nära Slussen ska det finna sett knutpunkt för att samköra gods till och från Gamla stan och innerstaden.
Vi vill att Stockholm stad ska kräva av landstinget och SL att båttrafiken ska bli en del av kollektivtrafiken.
En förutsättning för attraktiv kollektivtrafik är att det ska vara enkelt att byta transportslag. Dagens separata avgiftssystem för kollektivtrafiken på land och på vatten i Stockholms län gör det krångligt för resenären att byta. Båtresor ska ingå i SL-kortet, något som redan har införts i Göteborg.
Dagens subventioner för landburen kollektivtrafik straffar ut båtpendlandet. Kollektivtrafik med SL på land subventioneras med 50 procent. Detta måste även gälla sjöfarten.
Att den politiska ledningen i Stockholm nu inte tar chansen att låta närsjöfarten blomstra är ännu ett bevis för att de inte har den handlingskraft som krävs för att utveckla Stockholm på ett klimatsmart sätt.
YVONNE RUWAIDA.
oppositionsborgarråd Stockholms stad (MP).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
