Nej, Björklund – lägg dig inte i utvisningarna.
I början av sommaren krävde Liberalerna att utvisningar till Afghanistan stoppas med hänvisning till ett kraftigt försämrat säkerhetsläge.
Även om uppdraget som nämndeman är opolitiskt är det besvärande för mig att mitt parti så tydligt lägger sig i en myndighets arbete.
Som en konsekvens för mig som liberal och nämndeman i Migrationsdomstolen innebär detta att jag avgår som nämndeman på grund av det jag uppfattar som en politisering av asylprocessen.
Liberalerna ställningstagande är problematiskt ur flera aspekter.
För det första är fokus fel. Varför så uppenbart lägga sig i en myndighets arbete. Varför inte bara lämna över eventuella uppgifter om säkerhetsläget i Afghanistan till Migrationsverket?.
Ett alternativ för partiledningen kunde också varit att lämna förslag på förändringar i eller resurser till asylprocessen. Det luktar populism.
För det andra är det oklart vad som är rätt i sak. Jag kan inte bedöma om Liberalernas partiledning har fattat rätt beslut när man bedömer säkerhetsläget i Afghanistan och det är inte heller det intressanta här, men jag har svårt att tro att ett riksdagsparti med begränsade resurser kan göra bedömningar i paritet med den myndighet som har till uppgift att värdera säkerhetsläget i Afghanistan.
Fredrik Beijer, rättschef på Migrationsverket, sa i P1 morgon 16/8 att ”Migrationsverket kontinuerligt värderar säkerhetsläget i Afghanistan”. Jag har svårt att tro att Liberalerna har dessa resurser. Och om säkerhetsläget förbättras måste väl det nuvarande ställningstagandet omprövas? Jag förväntar mig då att partiledningen gör en ny bedömning.
För att vara trovärdiga behöver Liberalernas partiledning självfallet också ta ställning till säkerhetsläget i andra oroshärdar. För avgörande är väl inte om en stor och högljudd grupp är i fokus?.
Men mest allvarligt är att Liberalernas ställningstagande är principiellt fel och riskerar att politisera rättsväsendet. Möjligheten att få ett negativt besked prövat i Förvaltningsrätt och Migrationsdomstol är en del i den reglerade asylprocessen. I dessa mål är Migrationsverket en av parterna.
Nu har flera partier meddelat att Migrationsverket har fel och att asylsökande från Afghanistan inte ska befinna sig i domstolen överhuvudtaget. Det väcker så klart förväntningar hos målsägaren och försätter enligt mig nämndemän utsedda av dessa partier i en tveksam jävssituation gentemot Migrationsverket.
Att bara misstanken kan uppstå att man av politiska skäl kommer att döma i en viss riktning är förfärlig.
Betänk följande: Om ett parti med rötter i rasism och främlingsfientlighet skulle kritisera Migrationsverket för att överhuvudtaget bevilja asylansökningar för afghaner och kräva att detta upphör. Hade vi tolererat det? Hade det blivit debatt? Hade ett sådant ställningstagande granskats av media? Hade debattörer krävt opolitiskt tillsatta nämndemän? Jag finner troligt att så skulle ske. Med all rätt.
Att Liberalerna på svaga grunder medverkar till att politisera asylprocess och Migrationsdomstol är förfärligt.
Med anledning av detta har jag insett att jag inte längre på ett trovärdigt sätt kan utföra mitt uppdrag och därför har jag bett att få avgå som nämndeman.
Magnus Liljegren, nämndeman i Migrationsdomstolen och ordförande Liberalerna Kungsholmen och kandidat till riksdagen.
Häng med i debatten och kommentera artikeln – följ  Debatt på Facebook.
