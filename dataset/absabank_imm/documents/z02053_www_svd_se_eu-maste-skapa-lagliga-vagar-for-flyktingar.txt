EU måste skapa lagliga
vägar för flyktingar.
EU måste skapa lagliga vägar in i Europa för asylsökande. Ingen ska behöva riskera livet för att få sin asylrätt prövad, skriver V-politikerna Mikael Gustavsson och Christina Höj Larsen.
Asylsökande bör därför själva få välja var de vill söka asyl.Mikael Gustavsson och Christina Höj Larsen.
Det här är en argumenterande text med syfte att påverka. Åsikterna som uttrycks är skribentens egna.
Idag samlas EU:s inrikes- och migrationsministrar i Luxembourg till ett blixtinkallat möte med anledning av flyktingkatastrofen utanför den italienska ön Lampedusa. FN:s ansvarige för flyktingars rättigheter, François Crepeau, menar att EU:s egen politik ligger till grund för katastrofen. Vänsterpartiet kan inte annat än hålla med.
Det är hög tid att EU ändrar den migrationspolitik som sedan 1993 skördat mer än 17 000 människoliv. EU måste skapa lagliga vägar in i Europa för asylsökande. Ingen ska behöva riskera livet för att få sin asylrätt prövad. Den upptrappade militariseringen av Europas gränser leder endast till flera döda och till att asylrätten systematiskt kränks.
För även om katastrofen utanför Lampedusa är en av de största i sitt slag är den tyvärr bara en av många. Måndag samma vecka omkom 13 flyktingar i havet utanför Sicilien. Organisationen United har sammanställt en skrämmande lista över 17 306 flyktingar och migranter som de senaste 20 åren dött när de försökt ta sig till Europa. Här finns mammor som har drunknat i Medelhavet. Här finns unga män som kvävts i lastbilsutrymmen. Här finns de som har frusit ihjäl efter att ha simmat över floden Evros mellan Grekland och Turkiet.
Främlingsfientliga krafter i Europa hävdar att EU hotas av en våg av flyktingar och migranter. Det stämmer inte. I slutet av 2011 var ca 43 miljoner människor över hela världen på flykt på grund av konflikter och förföljelse. Endast en halv procent av dessa sökte asyl i Europa. Sedan dess har inbördeskriget i Syrien drivit ytterligare miljoner på flykt. EU svarar genom att försvåra för asylsökande och migranter att komma in i unionen. Med hjälp av kustbevakning och gränspolis bevakar man EU:s yttre gränser, och nya medlemsländer har hårda krav på sig att hindra människor att korsa gränserna. Europa har slutit sig för omvärlden. För den som vill söka skydd undan krig och förföljelse finns mycket få lagliga vägar in.
Därför bör debatten om hur vi hindrar katastrofer som den utanför Lampedusa framförallt handla om rätten att söka asyl. Detta är det verkliga problem som EU:s inrikes- och migrationsministrar idag borde lösa genom att komma överens om följande tre saker:.
Skräddarsydda kurser i ämnen som intresserar och engagerar både kropp och själ.
• Skapa lagliga vägar in i Europa. Detta kan ske genom asylvisum som utfärdas vid ambassader och beskickningar, men även genom upphävande av visumkrav från länder som drabbats av konflikt, krig eller vars regimer utsätter befolkningen för tortyr eller förföljelse.
• Stoppa militariseringen av Europas yttre gränser. Den gemensamma europeiska gränspolisen FRONTEX och enskilda medlemsländer hindrar asylsökande från att ta sig in i Europa med förstärkt gränsbevakning och stängsel. Detta måste omedelbart upphöra.
• Slopa Dublinförordningen som idag koncentrerar mottagandet av flyktingar till södra Europa. Mottagandeförhållanden och asylprocess skiljer sig fortfarande väsentligt mellan EU-länderna. Asylsökande bör därför själva få välja var de vill söka asyl.
Ombord på båten som sjönk i torsdags utanför Lampedusa fanns män, kvinnor och barn från Somalia, Eritrea och Ghana med drömmar om ett bättre liv i frihet i Europa. Vi vet inte vad dessa människor upplevt eller vilka drömmar de hade. Men vi vet att de aldrig fick ta del av en grundläggande mänsklig rättighet: rätten att åberopa asyl och få en individuell och rättssäker prövning. Det är hög tid att EU respekterar den rätten.
MIKAEL GUSTAVSSON (V).
EU-parlamentariker.
CHRISTINA HÖJ LARSEN (V).
flyktingpolitisk talesperson.
DISKUTERA:Brännpunkt Direkt idag om flyktingar och asylvisum.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
