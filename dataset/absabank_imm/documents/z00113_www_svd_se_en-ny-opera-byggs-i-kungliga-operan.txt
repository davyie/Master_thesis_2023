En ny opera byggs i Kungliga Operan.
För att stärka och utveckla opera- och balettkonsten aviserar regeringen i höstbudgeten en ambitionshöjning för Kungliga Operan. När förnyelsen är klar kommer huset att förena samtidens konstnärliga krav med styrkan i ett levande kulturarv, skriver kulturminister Lena Adelsohn Liljeroth (M).
Medan nybyggnader av helt nya operahus har sina fördelar, efterlämnar de ofta drastiskt ökade kostnader.Lena Adelsohn Liljeroth.
Det här är en argumenterande text med syfte att påverka. Åsikterna som uttrycks är skribentens egna.
Kungliga Operan är Sveriges nationalscen för opera och balett. Inom sin konstart står den för den högsta konstnärliga kvaliteten i landet och bär ett särskilt uppdrag att engagera spetsen av utövare och konstnärliga ledare. För att förbättra Operans förutsättningar som nationalscen och höja ambitionerna aviserar alliansregeringen nu en omfattande satsning för att utveckla operahuset som kulturarv – och samtidigt skapa nya möjligheter för opera och balett i världsklass.
Operahuset vid Gustaf Adolfs torg i centrala Stockholm invigdes redan 1898 och är i sig en kulturhistorisk tillgång. Huset erbjuder dessutom en unik miljö för den konstnärliga verksamheten och publiken. Genom åren har huset försiktigt renoverats för att försöka möta mer moderna krav.
Men husets ålder innebär oundvikligen begränsningar och utmaningar för den dagliga verksamheten. Operahuset är i dag i stort behov av renovering för att överhuvudtaget kunna upprätthålla sin konstnärliga nivå och erbjuda en god arbetsmiljö. Regeringen beslutade därför redan 2010 att ge Operan extra ekonomiskt stöd för att inleda ett renoveringsarbete.
Nu vill vi gå vidare. För att stärka och utveckla opera- och balettkonsten aviserar vi därför i höstbudgeten en ambitionshöjning för Kungliga Operan. Ett arbete kommer inom kort inledas för att få till stånd en utbyggnad och förnyelse av operahuset.
En av utgångspunkterna är att göra huset mer öppet och tillgängligt för allmänheten. Nya förutsättningar kan göra det möjligt att bredda repertoaren och utveckla barn- och ungdomsverksamheten. Problemen med otillräcklig akustik, lutande scengolv, inbyggda arbetsmiljöproblem och avsaknad av tillräckliga repetitionslokaler ska också kunna lösas i samband med renoveringen. Målet är en ny opera i Operan för att skapa en modern nationalscen, samtidigt som det kulturhistoriskt betydelsefulla operahuset kan bevaras och utvecklas.
Skräddarsydda kurser i ämnen som intresserar och engagerar både kropp och själ.
Sverige har – trots att vi är ett litet operaland – imponerat med såväl hög kvalitet som ett stort intresse för opera- och balettkonsterna. Drygt var fjärde krona av den statliga kulturbudgeten går till teater och dans. Som en följd av detta kan opera, musikteater och dansföreställningar möta en stor publik, från Malmö Opera i söder till Piteå Kammaropera i norr. Digitala sändningar, ny teknik och samarbeten med biografkedjor, tv och radio gör det dessutom möjligt att nå en större och bredare publik.
För regeringen är det centralt att ta ansvar för och långsiktigt utveckla våra ledande nationella kulturinstitutioner. Detta har varit utgångspunkten för satsningar på såväl den nyligen inledda renoveringen av Nationalmuseum, det ökade stödet till Kungliga Operan och förstärkningen av Dramatens ungdomsverksamhet.
Med lång tradition inom sina konstarter gör verksamheter som dessa ovärderliga insatser för att ge liv åt det nationella kulturarvet. Samtidigt tjänar de genom sin kontinuitet också som fundament för nyskapande kultur.
Kungliga Operan bär nationalscensuppdraget för opera- och balettkonsterna. Operan står för Sveriges enda klassiska balettkompani och ger föreställningar som ofta går för fulla salonger. Det råder ingen tvekan om att verksamheten – med gott resultat – använder sina nuvarande förutsättningar till det yttersta.
Men mer kan göras för att höja Kungliga Operans attraktionskraft, samarbetsmöjligheter och konstnärliga kvalitet, inte minst på den internationella nivån. För att kunna attrahera och samverka med världens ledande institutioner, dansare, sångare, koreografer och regissörer krävs en nationalscen som också kan erbjuda förstklassiga förutsättningar. Dessutom vill vi att fler, framför allt ovana besökare och den yngre generationen, ska känna sig välkomna och få möjlighet att uppleva opera och balett.
Utformningen av den nya Kungliga Operan i Stockholm ska kunna bygga på lärdomar från internationella förebilder. Flera historiska operahus har framgångsrikt omvandlats på liknande sätt, bland annat The Royal Opera House i London och Opéra de Lyon.
Medan nybyggnader av helt nya operahus har sina fördelar, efterlämnar de ofta drastiskt ökade kostnader som tar resurser från den konstnärliga verksamheten. Resultatet riskerar att bli nya, ståtliga men fattiga operahus. För Sveriges del vore det olyckligt att inte ta tillvara Kungliga Operans attraktiva läge i hjärtat av Stockholm. Vi vill därför utveckla detta unika kulturarv och fortsatt fokusera på den kärnverksamhet, som människor i generationer kan ha glädje av.
Alla ska ha möjlighet att delta i kulturlivet. Genom att skapa nya publika utrymmen och lokaler mot omkringliggande kvarter kan trösklarna sänkas och fler känna sig inbjudna till Operans utbud av föreställningar och verksamhet. Med den nya Kungliga Operan, ett nyrenoverat Nationalmuseum och ett helt nytt Nobelcenter på Blasieholmen kommer Stockholm att vara en huvudstad med såväl kulturarvet som konsten i centrum.
Den nya Kungliga Operan är en omfattande framtidsinvestering i konst och kultur som sträcker sig över många år framöver. När huset står klart kommer det att förena samtidens konstnärliga krav med styrkan i ett levande kulturarv. Den nya Operan ska bli en öppen plats som angår och berör en ny publik med scenkonst i världsklass. Det är tid för Sverige att få en modern nationalscen för opera- och balettkonst.
LENA ADELSOHN LILJEROTH (M).
kulturminister.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
