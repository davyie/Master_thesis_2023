En mur skapar bara fler problem.
Tidigt på nyårsaftons morgon stod jag tillsammans med andra fredsaktivister i en olivlund i byn Budrus. Vi stod där med byns befolkning, för att fredligt protestera mot den mur som Israel bygger. En mur som kommer att förstöra olivlunden och stänga in Budrus och två andra byar i ett ingenmansland. Hela byn var där: vuxna, barn, gamla och rullstolsbundna.
De har redan förlorat de flesta av sina inkomstmöjligheter. Olivlunden är en av de få saker som återstår. Av historien har vi dessutom lärt oss att murar och getton inte löser några problem, utan snarare skapar fler.
Utan provokation från vår sida gick den israeliska armén till anfall, med tårgas, batonger och plastkulor. De misshandlade och grep oss internationella observatörer, tog oss därifrån och bytte sedan ut sina plastkulor mot skarp ammunition innan de återvände till byn. De vill inte ha internationella vittnen till vad som sker. Därför greps jag och de andra fredsobservatörerna, enbart för att vi befann oss på plats.
Sedan länge har flera länder krävt FN-observatörer till Palestina för att övervaka den israeliska arméns övergrepp mot palestinska civila. USA har dock med vetot stoppat varje sådant försök. Därför har fredsaktivister från hela världen slutit upp och tagit det ansvar världssamfundet misslyckats med.
Den tilltagande strömmen av fredsaktivister till Palestina har stört den israeliska militärmakten. Under det senaste året har två fredsaktivister och en journalist mördats och en fredsaktivist skadats svårt. Amerikanskan Rachel Corrie blev upprepade gånger överkörd av en israelisk bulldozer. Brian Avery, också han från USA, fick sitt ansikte söndertrasat av skarp ammunition. Britten Tom Hurndall är hjärndöd sedan han blev skjuten i bakhuvudet av israelisk militär i Rafah. Ett par veckor efter Hurndall sköts också en brittisk journalist ihjäl. Morden på aktivister och journalister ska ses som ett test, man har velat se hur höga de västerländska protesterna skulle bli.
Utan protester kan aktivister och journalister tvingas lämna Palestina och palestinierna blir återigen helt ensamma under ett omfattande, våldsamt israeliskt förtryck.
Protesterna har från officiellt svenskt håll varit blygsamma. Därför är det viktigt att jag som svensk riksdagsledamot på plats i Israel, med min närvaro, visar att vi inte finner våldet acceptabelt.
Omvärlden är inte bortskämd med rapporter som kan ge blygsamt hopp för en framtida fredlig lösning av konflikten i området. Kanske är det just därför som ganska torftiga eller innehållslösa överenskommelser som det privata initiativet som förhandlades fram i Genève eller, till och med, USA:s vägkarta för fred framställs som segrar och steg framåt. Det finns några enkla sanningar om situationen mellan Israel och Palestina som inte går att förhandla bort.
Det finns en ockupant och ett ockuperat folk. Det finns ett förhållandevis rikt land med en mäktig militär styrka och en fruktad säkerhetspolis. Och det finns ett förtryckt och förhållandevis fattigt folk med en tilltagande desperation och ilska.
För att nå framgång måste ockupationen upphöra, flyktingarna få återvända och alla boende, israeler såväl som palestinier, ges samma rättigheter och skyldigheter.
Dessa sanningar vägrar erkännas av Israels styre under Sharon. Han försöker fortsätta behålla makten över Israel genom att skapa ett kaos där kraven på ordning överröstar kraven på rättvisa. Då är det viktigt att jag som förtroendevald på plats får möjlighet att förklara varför Israel, som den starke parten, måste lyssna till den internationella rörelse som kräver fred och rättvisa. Det sägs att droppen urholkar stenen, jag vill försöka vara en av dropparna gentemot Sharons styre.
Statsministern har länge planerat ett statsbesök i Israel. När Göran Persson landar borde han, likt Sten Andersson på sin tid, visa sin solidaritet med de palestinska flyktingarna.
Han borde besöka flyktingläger. Han borde framföra protester mot behandlingen av fredsaktivister och förklara att de har varit palestiniernas enda och livsviktiga stöd utifrån och de som rapporterat hem uppgifter om den israeliska arméns våld och trakasserier.
Han borde möta Sharon mellan fyra ögon och meddela att innan Israel följer internationella konventioner så stoppas all vapenhandel, rivs alla handelsavtal och det svenska folket uppmanas till bojkott av israeliska varor. Då kan också hans resa bli i fredens tjänst.
Gustav Fridolin (riksdagsledamot mp).
