S-politiker: Staten måste ta sitt ansvar för byggandet.
Den historiskt höga byggtakt vi ser nu är ett resultat av våra gemensamma ansträngningar att skapa en aktiv bostadspolitik. Vi gör vår del, nu måste staten ta sitt ansvar och göra sin, skriver ett flertal socialdemokratiska kommunpolitiker.
Ska regeringen få bostadsbyggandet att växa under längre tid i hela landet finns det mycket att lära av oss i socialdemokratiskt styrda kommuner.
Det här är en argumenterande text med syfte att påverka. Åsikterna som uttrycks är skribentens egna.
Det byggs mycket i Sverige just nu. Byggkranar utgör en del siluetten av i allt fler städer. Vi är i en unik situation där de flesta av Sveriges större städer är socialdemokratiskt styrda. Dessa är samtidigt några av Sveriges mest expansiva kommuner. Vi bygger bokstavligen landet. Men medan vi gör vår del behöver staten göra mer.
Vi hör allt oftare att byggtakten slår rekordnivåer i landet. När Sveriges byggindustrier släppte sin prognos för bostadsbyggandet i Sverige 2016–2017 står några delar av landet ut – länen för Stockholm, Örebro, Uppsala och Östergötland är de som bygger mest. Det är ingen slump att flera av de mest expansiva kommunerna i dessa län leds av socialdemokratiska styren. Det är också här dagens och framtidens socialdemokratiska bostadspolitik just nu formas. Vi har sett att vägen mot att bekämpa bostadsbristen i Sverige går genom att öka volymen i byggandet, samordna de kommunala resurserna så att byggprocessen blir så effektiv som möjligt och att aktivt använda mark och allmännytta som verktyg för att styra byggandet. Det ger resultat.
I Örebro påbörjades 2277 lägenheter under sista halvåret 2015 till första halvåret 2016, medan borgerliga Jönköping endast klarade av att påbörja 93 lägenheter. Under 2015 påbörjades i Linköping 2300 nya bostäder och under kommande tre år förväntas över 7000 lägenheter antas i detaljplaner. Samtidigt i Stockholms län skyltar de blå kommunerna Vallentuna och Ekerö med att de inte kan ta emot nyanlända flyktingar på grund av bostadssituationen. Enligt Boverket förväntas Vallentuna påbörja 169 lägenheter 2016 och samma siffra för Ekerö är 45 lägenheter. Jämför med socialdemokratiska Järfälla och Haninge som växer snabbast i länet och där 1200-2000 lägenheter påbörjas 2016-2017.
Ökat bostadsbyggande är ett sätt att minska segregation och ta bort barriärer mellan människor. Det ger även underlag till bättre kommunal service, infrastruktur och leder till att fler privata företag kan etablera sig. Det är förvånande att en så enkel utbuds- och efterfrågeanalys går borgerliga kommuner förbi trots att deras vilja att omfamna marknadens logik. I slutändan leder deras motstånd mot att använda politiken som motor för bostadsbyggandet till en sämre bostadsmarknad i hela Sverige. Det såg vi inte minst under Alliansregeringens tid 2006-2014.
En annan nyckel till framgång är arbetet med att köpa och sälja mark i kommunerna. Uppsala, Örebro och Linköping är bra exempel på kommuner med aktiv markpolitik. Mark köps för bostadsbyggande alternativt säljs av kommunen till aktörer som bygger mycket. Istället för ideologiska skygglappar i frågan om offentligt respektive privat ägande ställer vi oss alltid frågan vad som kommer gynna bostadsbyggandet mest. En aktiv markpolitik ger upphov till fler aktörer som kan öka konkurrensen på byggmarknaden. Fler mindre aktörer gör att priserna kan pressas men även ge upphov till bättre kvalitet och mer spännande arkitektur. Utan kommunal markpolitik är det oerhört svårt att öka bostadsbyggandet.
Skräddarsydda kurser i ämnen som intresserar och engagerar både kropp och själ.
Länken mellan vår politiska vilja att se tillgodose våra medborgares rätt till en bostad och vetskapen att bostadsbyggande skapar jobb, tillväxt och dynamik i våra kommuner gör att vi är beredda att investera. I Stockholms stad tillsattes en byggeneral för att samordna alla tillgängliga resurser till bostadsbyggandet. Det har medfört förkortade handläggningstider och mindre stuprörstänkande i förvaltningar och bostadsbolag. För 2016 var målet om antalet påbörjade bostäder 6000. Siffran är nu 6500 och tickar uppåt.
I våra kommuner tar vi utmaningen med att bygga bort bostadsbristen på allvar. Den historiskt höga byggtakt vi ser nu är ett resultat av våra gemensamma ansträngningar att skapa en aktiv bostadspolitik. Vi gör vår del, nu måste staten ta sitt ansvar och göra sin. Vi har listat fem viktiga områden som behöver statlig översyn.
1. Tiden för att handlägga överklaganden av detaljplaner mellan att de vunnit laga kraft till att spaden kan sättas i marken måste bli kortare. Det behövs fler handläggare i alla instanser och en maxgräns för hur lång tid en överklagandeprocess får ta.
2. Det ökande behovet av bättre infrastruktur och framför allt av kollektivtrafik är en faktor som kan lägga grunden för ännu större volymer av bostäder. Statens investeringar i infrastruktur har varit för små i många år och det är dags att vända trenden.
3. Byggbranschens kompetensförsörjning är avgörande om vi ska kunna hålla byggtakten uppe många år framöver. Vi vill se fler utbildningsplatser och snabbspår för byggarbetare.
4. Allmännyttan måste få ett större svängrum. Det går att tolka lagen om affärsmässig avkastning annorlunda och ge tydliga uppdrag till allmännyttan i sitt byggande av hyresrätter. Detta behöver också bli nationell politik.
5. Riksintressen är idag ett allt större hinder för bostadsbyggandet. Staten måste se över vilka riksintressen som verkligen fyller en funktion i syftet att öka andelen byggbar mark.
Ska regeringen få bostadsbyggandet att växa under längre tid i hela landet finns det mycket att lära av oss i socialdemokratiskt styrda kommuner. Kortare och mer effektiva processer, aktiv markpolitik och ett större utrymme för allmännyttan att bygga mycket är några av de främsta faktorerna bakom vår framgång. Bostadsbristen i Sverige byggdes upp under flera decennier och det kommer ta ett antal år av större volym i bostadsbyggandet för att nå balans. Det är viktigt att regeringen inte slår sig till ro för att konjunkturen är god och siffrorna pekar åt rätt håll.
Roger Mogert (S).
stadsbyggnads- och kulturborgarråd Stockholms Stad.
Erik Pelling (S).
kommunalråd med ansvar för bostäder, mark- och exploateringsfrågor i Uppsala kommun.
Elias Aguirre (S).
kommunalråd med ansvar för samhällsbyggnad i Linköpings kommun.
Björn Sundin (S).
kommunalråd med ansvar för samhällsbyggnad i Örebro kommun.
Claes Thunblad (S).
kommunstyrelsens ordförande i Järfälla kommun.
Meeri Wasberg (S).
kommunstyrelsens ordförande i Haninge kommun.
http://mb.cision.com/Public/882/2103716/a5ff3aaac0b75843.pdf.
https://prognos.sverigesbyggindustrier.se/UserFiles/Hosten_2016.pdf.
http://www.svt.se/nyheter/lokalt/stockholm/flest-bostader-byggs-i-stockholm.
http://www.mynewsdesk.com/se/linkoping/pressreleases/nya-riktlinjer-foer-bostadsfoersoerjningen-foersta-sedan-2006-1566847.
http://www.socialdemokraterna.se/Webben-for-alla/Arbetarekommuner/Orebro/Media1/Nyheter/Bostadsbyggande-i-fokus-nar-finansministern-besoker-Orebro1/.
http://www.svt.se/nyheter/lokalt/uppsala/boverket-uppsala-ar-ett-foredome.
http://www.fastighetssverige.se/artikel/jarfalla-vaxlar-upp-bostadsbyggandet-planerar-10-000-nya-bostader-21848.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
