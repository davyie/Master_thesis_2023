Vi behöver och vi #backarZara.
Zara Larsson är en ung, självständig, framgångsrik kvinna, född på 90-talet som inte bara följt sin dröm utan också höjer sin röst och tar plats i viktiga frågor. Hon är en viktigt feministisk förebild för vår ungdomsgenerations tjejer och killar.
Genom att ta en bild på sitt ben klätt i en kondom blev hon känd utanför Sveriges gränser som en feministisk förkämpe. Efter det har vart och varannat inlägg och uttalande från henne skapat rubriker. Senast förra veckan blev det stor uppståndelse kring att Zara ifrågasatte Bråvallafestivalens marknadsföring av henne: ”Helt ärligt är jag rätt besviken. Är jag ens med på Bråvalla, det känns inte så?”. Genialiskt ur ett pr-perspektiv eftersom hon numera är den artist flest personer känner till spelade på Bråvalla.
Efter det blev hon personligt påhoppad av artisten Günther och programledaren ”Sheriffen” på radiokanalen Bandit Rock där den förra kallade henne en ”ersättbar fjortisbrud” och den senare uppmanade lyssnare att ge henne en örfil.
Vi har svårt att se att samma reaktioner hade uppstått om det vore en ung, självständig, framgångsrik kille som hade sagt samma sak om sin marknadsföring på en festival. Istället hade han säkerligen kallats för just ett pr-geni, att han har stort självförtroende och att han kommer att ta sig långt i sin artistkarriär.
17-åriga Zara ifrågasätter dagligen destruktiva normer, sexism och könsroller. Modigt tar hon plats i jämställdhetsdebatten trots att det hade varit enklare att låta bli. Även om vi inte håller med henne om allt i hennes feministiska analys är det självklart att vi backar Zara. Varje dag mottar hon hot och uppmaningar om att killar ska våldta, misshandla och mörda henne. Personliga, sexistiska och olagliga påhopp.
Som unga tjejer i politiken har vi själva upplevt skillnaden i kritik mot samma åsikt beroende av om man är man eller kvinna. MUF:s ordförande Rasmus Törnblom har kallats för ”dum i huvudet”, ”idiot” och att ”han borde lämna” när han pratar om feminism och jämställdhet. Vi får istället höra saker som ”hora”, ”fetto” och ”hon borde våldtas”. Även inom journalistiken är skillnaden mellan reaktioner på kvinnor och mäns uttalanden uppmärksammade, inte minst med den vidriga hatkampanjen mot Alexandra Pascalidou i färskt minne.
Zara, var inte tyst. Fortsätt med du gör. Vi vet vad du får uppleva och att det gör ont. Men låt det inte komma under skinnet på dig. Använd det istället för att fortsätta vara den duktiga debattör, viktiga förebild och talangfulla artist du är. Vi backar dig.
Louise Meijer,.
första vice förbundsordförande Moderata Ungdomsförbundet.
Bodil Sidén,.
andra vice förbundsordförande Moderata Ungdomsförbundet.
