Fokus på medicering ett övergrepp mot missbrukarna.
Den svenska missbruksvården står inför ett stort skifte där tyngdpunkten kommer att läggas på medicinering och sjukvård. Hittills har socialarbetarna varit tysta, kanske i chock över hur deras arbete nu nedvärderas. Förslaget att landstingen ska ta över missbruksvården är inget annat än ett övergrepp mot missbrukarna, skriver Terese Farkas, blivande socionom.
Socialt arbete besjälas av tanken att stå upp för utsatta och undsätta nödställda. Den självklara utgångspunkten för arbetet är allas lika värde och rätt till ett värdigt liv. Värdighetsbegreppet omfattar alla, även de som fastnat i ett drogberoende. Vi socialarbetare är dess främsta väktare, vi ska försvara de vars röster inte görs hörda.
Det här är en argumenterande text med syfte att påverka. Åsikterna som uttrycks är skribentens egna.
När regeringens utredare Gerhard Larsson helt nyligen presenterade missbruksutredningen Bättre insatser vid missbruk och beroende (SOU 2011:35) med förslag om stora förändringar inom den svenska missbruksvården uteblev kritiken. I varje fall från den grupp som borde markerat sitt tydliga missnöje, alla socialarbetare med insikt i hur missbruksvård skall och bör bedrivas.
I utredningen redovisar Gerhard Larsson som en fördel av ett förändrat huvudmannaskap av missbruksvården att man därigenom kommer upptäcka droganvändare tidigare. Det uppnås enligt honom genom upptäckter av drogrelaterade hälsoproblem vid sjukvårdens inrättningar. Socialttjänstens missbruksenheter bedriver i dag ett aktivt förebyggande och uppsökande arbete. Det primära syftet är att tidigast möjligt upptäcka och stävja riskbruk.
I motsats till Gerhard Larsson menar jag att man inte kan sitta med armarna i kors och invänta att människor till följd av drogmissbruk ska uppsöka vårdcentraler och akutmottagningar.
Historiskt har åsikterna om förklaringsmodeller för olika former av drogmissbruk varierat över tid och rum. Förklaringsmodeller har skiftat mellan exempelvis biologiska och medicinska som psykologiska och sociologiska. Oavsett ur vilket perspektiv vi väljer att studera problemet så kan alla vara överens om att missbruks- och beroendeproblematiken är komplex och inte enkelt låter sig förklaras. Problemets komplexitet medför att lösningar bäst nås genom samverkan och med förståelse för olika förklaringsmodeller. För de som önskar farmakologisk hjälp skall självfallet detta erbjudas. Därmed inte sagt att det finns medicinering som botar missbruks- och beroendetillstånd. Grundläggande är istället faktorer som bidrar till inre motivation att förändra sitt sätt att leva.
Individen måste stå i centrum, bli lyssnad till och tas på allvar. Motivation är en avgörande framgångsfaktor och att finnas till hands när motivationen tryter är en nödvändighet. Här är tillgängligheten en betydelsefull faktor och då duger inga vårdköer.
Skräddarsydda kurser i ämnen som intresserar och engagerar både kropp och själ.
Tillgänglig forskning visar på den stora betydelsen av psykosociala insatser för att nå framgång inom missbruksvård. Christer Karlsson, förbundsordförande i KRIS (Kriminellas revansch i samhället) och med egna erfarenheter av missbruksproblematik, kritiserar i en ledarartikel i tidningen Vägen ut, den alltmer ensidiga jakten på medicinska lösningar som han menar istället skapar nya svårlösta problem.
Det delade huvudmannaskapet är besvärligt och därför måste ansvarsfördelningen tydliggöras. Inte sällan hamnar klienten mellan stolarna vilket är oacceptabelt. Resursbrister gör sig påminda såväl inom landsting som kommun. Problemen löses inte genom överföring av huvudmannaskapet till landstinget. Den kunskaps- och erfarenhetsbank som socialarbetarna inom socialtjänsten byggt upp får varken förringas eller underskattas.
Förslaget som nu presenteras från regeringens utredare innebär i klartext att tyngdpunkt och grundläggande vid behandling av missbruks- och beroendetillstånd läggs på farmakologisk behandling. Samhällsansvaret skall fortsättningsvis tas genom att bedöva symptomen istället för att i effektiv mening lösa problemen.
Socialarbetarna sitter tysta och samtycker, kanske i chock inför regeringens respektlösa sätt att värdera det hårda arbete som dagligen sker vid socialtjänstens missbruksenheter. Alternativt har landets socialarbetare tröttnat på det svåra arbetet och valt att kapitulera.
I socialtjänstlagen finns tvingande regler som innebär att vi skall ingripa vid missförhållanden eller när någon utsätts för övergrepp. Förslaget att överföra ansvaret av missbruksvården till landstingen är inget annat än ett övergrepp på de medborgare som fastnat i missbruk- och beroende av droger.
TERESE FARKAS.
student på Socionomprogrammet vid Lunds universitet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
