Vi har banat väg för en mer effektiv polis.
Morgan Johanssons lättvindiga umgänge med fakta tycks ha blivit ett kännetecken för hans politiska gärning i såväl kammaren som på tidningarnas debattsidor, nu senast på Brännpunkt1/6. Till att börja med är det nog rätt få som känner igen sig i beskrivningen av att det skulle ha varit socialdemokratiska regeringar som initierade den stora satsningen på fler poliser i Sverige. De faktiska siffrorna talar i stället sitt tydliga språk: under 12 års socialdemokratiskt styre ökade antalet poliser med endast 670 stycken. Från det att den borgerliga regeringen tog över 2006 och fram tills nu har Sverige fått nästan 3 000 nya poliser. Detta har lett till att vi har nått alliansregeringens målsättning om 20 000 poliser.
Det här är en argumenterande text med syfte att påverka. Åsikterna som uttrycks är skribentens egna.
Skillnaden mellan oss och Socialdemokraterna beror självklart på politisk vilja och förmåga.
Vi moderater prioriterar polisen. Det finns knappt något annat utgiftsområde som år efter år fått en så stor resursökning som polisen fått. Där socialdemokraterna inte mäktade med, vi minns till exempel den stora polisbristen i glesbygden och stängningen av intaget till Polisskolan, levererar alliansen tydliga resultat. Polisen har genom vår politik getts förutsättningar för att klara av sina uppdrag 24 timmar om dygnet, årets alla dagar och i hela landet.
Frågan om polisens organisation är ett annat exempel där Johansson slarvar.
Polisorganisationskommittèn tillsattes av alliansregeringen 2010. När kommittén lämnade sitt betänkande i våras fanns ett brett förankrat förslag till en mer effektiv och sammanhållen polis. Jag är glad över att en enig kommitté kunde komma fram till bra förslag för att kunna möjliggöra en effektivare svensk polis. Johanssons företrädare tyckte förvisso att det räckte med beslut och att en utredning var onödig men så slarviga kommer vi aldrig att bli.
Polisens nya organisation kommer att vara på plats 1 januari 2015. En ny polisorganisation kommer att ge oss en bättre grund och skapa en mer effektiv polis som utreder och uppklarar fler brott än i dag. Tillsammans med den resursökningen polisen fått de senaste åren både i antalet poliser och i form ut av ökade anslag har vi rätt att förvänta oss att polisen långsiktigt ska klara upp fler brott än i dag.
Skräddarsydda kurser i ämnen som intresserar och engagerar både kropp och själ.
I dag ser vi att Socialdemokraternas rättspolitik under Morgan Johansson inskränker sig till en handfull gamla förslag som återanvänds i olika motioner oavsett ämne eller innehåll. Det som nu tycks vara viktigast för Morgan Johansson är att damma av ett gammalt förslag från Tomas Bodström vars innebörd är att slå ihop Säpo med rikskriminalen och Ekobrottsmyndigheten. En märklig blandning av sluten och öppen polis som närmast framstår som en svensk motsvarighet till KGB.
Polisen arbetar nu mer i yttre tjänst och på tider och platser där det behövs. De resurser vi har tillfört har varit en förutsättning för att det ska vara möjligt. Runt om i landet har nya poliskontor öppnats – i Tensta, i Rinkeby, i Rosengård för att nämna några exempel – eftersom lokalt förankrade poliser känner sitt område och sina medborgare bättre.
- - -.
Vi har tagit politiskt ansvar för att polisen får de verktyg de behöver i form utav ny lagstiftning och att skapa ett organisatoriskt ramverk som gör att polisen kan fungera bättre. Däremot kommer vi aldrig att underlåta att agera när vi ser att en viktig samhällsfunktion inte fungerar fullt ut som den ska. Med dessa förutsättningar på plats och med en ny och mer effektiv polisorganisation i ryggen är det nu upp till polisen att leverera bättre resultat också när det gäller mängdbrotten framöver.
KRISTER HAMMARBERGH (M).
gruppledare i justitieutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
