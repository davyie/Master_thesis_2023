Israel under Sharon är en skurkstat.
Israel leds av en avskyvärd människa.
Mörkerkrafter världen över tar därför chansen att uttrycka sin antisemitism.
I den saudiska dagstidningen Al-Riyadh beskrivs, komplett lögnaktigt, hur bakverken för den judiska påsken kräver blod av kristna och muslimska barn under tio år.
I egyptiska tidningar publiceras numer då och då artiklar som förnekar förintelsen.
I Frankrike attackeras synagogor.
I Storbritannien kom i veckan rapporter om hur unga judar trakasseras på jobbet.
I Sverige bombhotas en judisk samlingslokal och debattörer varnar andra debattörer för att låta känslorna rusa i väg och vakta sin tunga mot antisemitism.
Känslosvallet i Mellanösterndebatten är obehagligt fascinerande.
Varför utlöser konflikten mellan Israel och Palestina så starka känslor även bland folk som inte har minsta anknytning till regionen och normalt är ointresserade av utrikespolitik?.
Ett svar är naturligtvis att vi alla har andlig anknytning till det heliga landet, oavsett om vi är kristna, judar eller muslimer.
Ett annat att världens öde efter den 11 september nu bytt scen från Afghanistan till Mellanöstern.
Men jag tror det är något annat också. Konflikten rör en öm punkt i oss. Israel som vi känner det efter 1948 är västerlandets dåliga samvete för att vår civilisation visade sig vara så bräcklig att något så durkdrivet vidrigt som förintelsen var möjligt.
När Israel av i dag röstar fram en humanitär katastrof som Ariel Sharon och visar starkt folkligt stöd för rena folkfördrivningar av palestinierna (”transfer”) väcker det komplicerade känslor.
Det är ingen ursäkt för antisemitism. Men en början till att kräva ett ledarskap i Israel som värnar den judiska traditionen av humanism.
De flesta debattörer förklarar i stället rationellt Israels humanitära kollaps med dödsdansen som pågår mellan självmordsbombare och israelisk militär.
Problemet är att de hamnar i en cirkeldebatt:.
Skapar ockupation självmordsbombare, eller skapar självmordsbombare ockupation?.
Det enda intressanta med den debatten är att ingen utfärdar en varning för att vakta sin tunga för rasism mot araber.
I övrigt leder debatten om ockupation/självmordsterror ingenstans. Utom till den självklara slutsatsen att båda fenomenen omedelbart och samtidigt måste upphöra om staten Israel och staten Palestina ska ha en chans.
Israel under Sharon är en stat som hävdar att Genèvekonventionen och internationell rätt inte gäller just dem. Alltså en skurkstat.
En sådan stat bör interveneras av en politiskt, ekonomiskt och militärt överlägsen makt med FN-mandat.
Så var vi där igen – ropandes på USA efter hjälp.
Ett USA vars regering i denna fråga under lång tid låtit sig korrumperas av ansvarslösa amerikansk-judiska ledare, nykonservativa och kristna fundamentalister i en ohelig lobby-allians som sett till att kritik av Israels vansinniga bosättningspolitik uppfattats som anti-israelisk.
Det är åt det hållet debatten bör riktas när Colin Powell i veckan besöker Mellanöstern.
Jan Helin.
