Vi välkomnar kovändningen.
Urban Ahlin och Peter Hultqvist har efter flera månader slutligen enats om vad som bör göras i Libyen, enligt artikel påDN debatt i dag. Det är i grunden positivt att den nya S-ledningen verkar ha kommit till sans. Det är också förståeligt att man försöker skyla över ett ogenomtänkt beslut och intern träta med formuleringar som: "vi har hela tiden hävdat att vikten av att tidsgränserna för operationen respekteras". Det finns säkerligen minst en annan person som tycker att det är av stor vikt att Sverige avslutar insatsen innan FN-uppdraget är slutfört, och han sitter i en bunker i Tripoli.
Det här är en argumenterande text med syfte att påverka. Åsikterna som uttrycks är skribentens egna.
Socialdemokraternas motivering för att inte attackera markmål håller inte. S "ville vara säkra på att våra insatser skulle hålla sig inom FN-mandatets ramar genom att inte attackera markmål". Attacker mot markmål är faktiskt en del av FN-mandatet. Risken för civilbefolkningen snarare ökar utan ett fullt mandat.
Det är en minimal skillnad mellan att peka ut var andra ska bomba och att göra det själv.
Att avbryta FN-uppdraget innan det är slutfört sänder helt fel signal. Kommer det en ny begäran från FN bör Sverige naturligtvis ställa upp. Det är ingen hemlighet att jag och Centerpartiet ville gå längre i mandatet och tillåta anfall mot mål på marken.
Regeringen behöver nu överlägga med oppositionen om den fortsatta svenska insatsen. FN:s önskemål ska väga mycket tungt. Vi hoppas att S kan bejaka en fortsatt flyginsats med fullt mandat för stridsflygplanen, om så begärs.
Skulle FN istället efterfråga svensk marin är vi öppna för att diskutera detta. Huvudspåret är dock att fullfölja och bredda den svenska flyginsatsen.
Ansvarstagande inom försvars- och säkerhetspolitiken kräver en långsiktighet och en betydligt större förutsägbarhet än den som S-ledningen signalerar just nu. Försvars- och säkerhetspolitik förtjänar att tas på större allvar än att avgöras från dag till dag eller styras av populistiska utspel.
STAFFAN DANIELSSON (C).
riksdagsledamot i Försvarsutskottet.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
