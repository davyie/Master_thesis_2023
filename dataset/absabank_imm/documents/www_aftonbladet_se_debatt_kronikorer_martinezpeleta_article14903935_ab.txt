När du väljer att misstolka SD, gynnar du SD..
Brukar vi, motståndare till Sverigedemokraterna, inte avsky SD:s illvilliga tolkningar, deras förmåga att ta ett uttalande eller händelse ur sitt sammanhang för att få de att överensstämma med deras världsbild? Varför gör vi då likadant?.
Björn Söder twittrade ”Sverige?” efter Loreens storseger. Vi fick alla blodvittring.
Var det Loreens etnicitet han syftade på, den jäveln??.
Björn förklarade: ”Heder åt de länder som värnar om sina egna språk!”.
Försök inte slinka undan! Vi vet vad du menade egentligen!.
Nu ringde medier upp. Björn förklarade utifrån sitt nationalromantiska perspektiv: Ett schlager där alla sjunger på engelska har förlorar sitt syfte.
Men trots att Björn Söders förklaring är logisk inom det sverigedemokratiska tankeuniversat, så insisterar debattörer och medier på att läsa in det man vill.
Vi vill så gärna att han ska ha kritiserat Loreens etniska bakgrund.
Vi vill kunna peka på det lilla aset och skrika: Aha! Tagen på bar gärning!.
Björn Söder vet om det här. Han skrattar oss i ansiktet. Hans twittrande är inte oskyldigt. Han är van att röra sig i tvetydigheterna och smutskastningens värld. Så han provocerar, lockar oss in den.
Och han lyckas. För journalisterna nöjer sig inte med att rapportera om incidenten. Tolkningen är klar och entydig: Björn Söder syftade på Loreens etnicitet. Nu måste därför också Loreen uttala sig om något som egentligen aldrig sades.
Men Loreen är inte anträffbar, så medier tar ett citat ur en tidigare intervju: ”Ta kulturen och gör vad fan du vill med den”, och låter påskina att det skulle vara någon slags replik på det Björn Söder ska ha sagt.
På så sätt har Loreen inte svarat på det Björn Söder aldrig sade. Hm.
Ja, det är ingen vacker journalistik det här...
Och vad som är ännu mer oroväckande: Vi lockas gång på gång att ta efter SD:s retoriska knep, till den grad att vi inte längre reagerar på det. Med den tveksamma och hos barn vanliga ursäkten ”de började först” anser vi inte heller oss tvungna att hålla oss till sanningen. Allt gills. Rallarsvingar, slag under bältet, skallningar och klösningar när det gäller SD.
Vem vinner på den här retoriska MMA?.
Sverigedemokraterna, såklart. Deras anhängare är uppvuxna med slagsmål i argumentationens återvändsgränder. De har skolats på Flashbacks dojo och har svart bälte i förtal. De använder hemmagjorda siffror som kaststjärnor och tabeller som nunchakus.
Björn Söder provocerar därför att han vet bättre än någon att ingen klår SD på hemmaplan.
