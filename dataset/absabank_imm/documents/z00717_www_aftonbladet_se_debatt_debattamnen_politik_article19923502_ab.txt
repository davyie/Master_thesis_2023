Jämställdhet avgörande fråga för Moderaterna.
Efter valförlusten i september har Moderaterna nu ett viktigt utvecklingsarbete framför sig. Under de senaste åren blev Moderaterna ett parti som till slut bara stod för ansvar och budgetdisciplin. Vid sidan av en modernisering och uppdatering av arbetslinjen, behöver Moderaterna utveckla relevanta svar i fler frågor. Jämställdheten är en av de viktigaste frågorna att ta tag i och koppla till sammanhängande reformer och förslag inför valet 2018.
Vänstern i svensk politik har alldeles för länge tillåtits hävda äganderätt på breda och viktiga begrepp i den politiska debatten. Att ord som rättvisa, solidaritet och feminism har kapats och ofta blivit synonyma med vänsterpolitik har varit förödande för Alliansens politikutveckling. Framförallt därför att viktiga politiska begrepp har reducerats till att bära identitetspolitik och plakatmässiga budskap. Jämställdhetsdebatten behöver en bredare ingång än kvotering till bolagsstyrelse, begreppshysteri och förklädd vänsterpolitik.
Det går inte att likt Folkpartiet försöka vinna jämställdhetsdebatten genom att ta fram en valaffisch om ”feminism utan socialism” några månader innan valet. Jämställdheten måste sättas i en modern kontext och i ett sammanhang. De största utmaningarna för den svenska jämställdheten är kopplade både till arbetsmarknaden, och till generella strukturer och normer som upprätthålls genom såväl lagstiftning som offentliga institutioner.
Arbetsmarknaden behöver moderniseras och bli mer jämställd. De stora utmaningarna handlar framförallt om kvinnors arbetskraftsdeltagande, löneutveckling och företagande. När regeringspartierna för samtal om arbetstidsförkortning och förbud mot fler alternativ i välfärden är det kvinnors arbetstid som kortas, löneutveckling som bromsas och karriärmöjligheter som begränsas. Här är fortsatta reformer för stärkta drivkrafter till jobb och karriärmöjligheter i kvinnodominerade branscher helt avgörande, både för den svenska jämställdheten men också för Moderaternas förmåga att förnya och bredda sig.
Ett annat exempel är lagstiftningen kring sexualbrott. Föråldrade föreställningar om vem som äger rätten till sin kropp i sexuella situationer har allt för länge varit normgivande. I skolan fick vi på sexualundervisningen lära oss att säga ”nej”, ”stopp”, ”sluta” och ”jag vill inte” för att markera att vi inte ville ha sex. Det är en orimlig utgångspunkt. Istället borde vi lära oss fråga om lov - inte lära oss säga nej. En människa äger alltid sin kropp. Inte bara när en säger nej. Att det ska krävas samtycke för att genomföra en sexuell handling borde 2014 vara en självklarhet. Moderaterna behöver därför snarast göra ett ställningstagande för en samtyckeslagstiftning. Det är en liberal frihetsreform.
Ska en ny partiledare kunna bära Moderaterna som Nya Moderaterna även 2018 behövs en sammanhängde reformagenda som moderniserar arbetslinjen och ger relevanta svar i viktiga framtidsfrågor.
Rasmus Törnblom.
Förbundsordförande Moderata Ungdomsförbundet.
Louise Meijer.
1:a vice Förbundsordförande Moderata Ungdomsförbundet.
Bodil Sidén.
2:a vice Förbundsordförande Moderata Ungdomsförbundet.
