Rätt eller fel att låta nazister demonstrera?
Svenskarnas parti demonstrerade även förra året den första maj i Jönköping, vilket ledde till kravaller och våldsamma sammandrabbningar. Trots det beviljar polisen tillstånd i år igen med hänvisning till de demokratiska rättigheterna att demonstrera.
Men kommunens tyngsta politiker, kommunstyrelsens ordförande Mats Green (M) tycker att det är fel att låta nazisterna demonstrera och vill stoppa manifestationen.
"Invånarna måste ha rätt till sin stad".
– Yttrandefriheten och demonstrationsfriheten är stark, och ska vara det. Men rättigheterna måste gå åt andra hållet också. Jönköpingsborna måste ha rätt till sin stad och rätt att känna sig trygga, säger han.
Men enligt yttrandefrihetsexperten Nils Funcke så är demonstrationsfriheten en grundläggande rättighet.
– All samhällsutveckling skrider framåt just för att vi tillåter olika åsikter att brytas och att mätas mot varandra. En fara om man inte tillåter de här typen av idéer att komma upp till ytan är att de som stängs ute kan utmåla sig som martyrer och att de blir tystade, säger han.
"Hets mot folkgrupp ska beivras".
Mycket av kritiken som riktats mot polisen som beviljat demonstrationen är att nazister när de demonstrerar hetsar mot folkgrupp och att det därför är rimligt att förvägra dem en plattform att uttrycka rasistiska angrepp.
Men detta tycker Nils Funcke är att gå händelserna i förväg.
– Man kan inte utgå från att de kommer att hetsa mot folkgrupp. Sedan om det sägs något som är hetsande så ska det beivras i sig, säger han.
Missa inte debatten i kvällens "20 minuter" klockan 18.
