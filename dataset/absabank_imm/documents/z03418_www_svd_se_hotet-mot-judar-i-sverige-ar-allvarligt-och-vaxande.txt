Hotet mot judar i Sverige är allvarligt och växande.
World Jewish Congress: Öka polisnärvaron vid judiska institutioner och ge säkerhetsfinansiering för de judiska församlingarna. Dessa åtgärder skulle vara en god utgångspunkt för att ge den judiska minoriteten säkerhet i Sverige i närtid. Dock krävs betydligt mer djupgående åtgärder på lång sikt, skriver Robert R. Singer, vd och vice ordförande för World Jewish Congress.
Efter de senaste attackerna som riktar sig mot de judiska församlingarna i Göteborg och Malmö, förväntar sig World Jewish Congress att den svenska regeringen och myndigheter vidtar samtliga nödvändiga åtgärder för att säkerställa medborgarnas säkerhet, trygghet och välbefinnande. Tiden att agera är nu.
Det här är en argumenterande text med syfte att påverka. Åsikterna som uttrycks är skribentens egna.
Det som i lördags började som ett firande för judiska ungdomar i Göteborg urartade snabbt till en kväll av skräck då 20 maskerade män slängde brandbomber mot synagogan och tvingade ungdomarna att gömma sig i källaren i fullständig rädsla. Två dagar senare kastades även brandbomber mot det judiska kapellet i Malmö.
Hur kan något sådant vedervärdigt ske i en av de ledande demokratierna och fredligaste länderna i världen? Hur är det möjligt att judar i Europa, endast 70 år efter förintelsen, än en gång är rädda för sin säkerhet?.
World Jewish Congress ser positivt på Stefan Löfvens kraftiga uttalande om att "det finns ingen plats för antisemitismen i vårt svenska samhälle" och på polisens snabba insatser för att gripa tre misstänkta efter attacken mot synagogan. Men vi måste även påtala att dessa avskyvärda skeenden inte var isolerade händelser – Europa står inför ett uppenbart hot av antisemitism och främlingsfientlighet som nu måste stävjas en gång för alla.
Låt oss komma ihåg att detta inte var det första hotet mot den judiska församlingen i Göteborg under de senaste månaderna. På Jom Kippur planerade nynazister att marschera nära stadens synagoga på det judiska årets heligaste dag, en demonstration som omdirigerades först efter ett beslut av den lokala förvaltningsdomstolen samt efter att åtgärder vidtagits av församlingen med vårt bistånd, vilket även inkluderade ett möte mellan Stefan Löfven och World Jewish Congress ordförande Ronald S. Lauder.
I egenskap av verkställande direktör för World Jewish Congress – den internationella organisationen som representerar över 100 judiska församlingar världen över – besökte jag Sverige förra månaden med anledning av de stigande nivåerna av antisemitism i landet. Jag höll djupgående diskussioner med medlemmarna i de judiska församlingarna i Stockholm och Göteborg, som klargjorde för mig att deras säkerhet och den stigande antisemitismen var deras största utmaningar, samt att en betydande del av deras resurser nödgas användas för egna säkerhetsåtgärder.
Skräddarsydda kurser i ämnen som intresserar och engagerar både kropp och själ.
Sverige ligger tyvärr långt efter sina grannländer i att tillhandahålla statliga medel till säkerhet för den judiska minoriteten.
Denna situation beskrevs i detalj för den svenska regeringen under möten med justitie- och inrikesminister Morgan Johansson, kultur- och demokratiminister Alice Bah Kuhnke som ansvarar för minoriteter, rikspolischefen Dan Eliasson och polischefen för Storgöteborg Erik Nord, samt flera riksdagsledamöter.
Det uppstod en tydlig enighet vid samtliga möten om att hotet mot den judiska församlingen i Sverige är betydande, allvarligt och växande. Även om regeringen och polisen har vidtagit positiva åtgärder för att bekämpa antisemitism råder det ingen tvekan om att mycket mer behövs göras för att säkerställa den judiska församlingens säkerhet.
Det som jag finner djupt oroväckande är att cirka 25 procent av medlemsavgifterna som betalas av medlemmarna i den judiska församlingen går till att täcka deras säkerhetskostnader. Detta är utöver de tusentals timmar som unga medlemmar i församlingen ger av sin tid varje år för att hjälpa till med säkerhetsbehoven.
Att den judiska församlingen, en erkänd minoritet i Sverige, på detta sätt måste handha sina säkerhetsbehov i ett demokratiskt samhälle är en mycket problematisk utveckling.
Sverige ligger tyvärr långt efter sina grannländer i att tillhandahålla statliga medel till säkerhet för den judiska minoriteten, även om det är den största sådana minoriteten i Skandinavien. Det är också bekymmersamt att den svenska polisen inte skyddar synagogor under judiska helgdagar, när detta efterfrågas av församlingen.
De välkomna starka fördömandena av antisemitismen av de svenska myndigheterna måste följas upp med konkreta åtgärder och nödvändig säkerhetsfinansiering för de judiska församlingarna samt en ökad polisnärvaro vid judiska institutioner. Dessa steg skulle vara en god utgångspunkt för att ge den judiska minoriteten säkerhet i Sverige på kort sikt. Dock måste betydligt mer djupgående åtgärder formuleras för att säkerställa säkerheten på lång sikt.
World Jewish Congress och dess ordförande Ronald S. Lauder står i beredskap för att hjälpa den judiska församlingen och de svenska myndigheterna att bekämpa detta allvarliga hot. Antisemitismen är inte enbart en judisk fråga. Hat och främlingsfientlighet går inte att hålla tillbaka och dagens antisemitism kommer oundvikligen att eskalera, riktas mot andra minoriteter samt ha en skadlig inverkan på hela samhället.
Låt oss hoppas att dessa fruktansvärda angrepp på de judiska församlingarna kommer att vara en väckarklocka som desperat behövs i Sverige och i hela Europa. Aldrig mer måste verkligen innebära aldrig mer.
Robert R. Singervd och vice ordförande för World Jewish Congress.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
