Fel av Sverige att kringgå asylrätten.
Det stora epokskiftet kom när en rödgrön regering beslutar att utöka transportörsansvaret över Öresundsbron. Därmed kringgår den svenska regeringen asylrätten och tvingar i stället tågbolaget DSB och Skånetrafiken att sköta identitetskontroller på dem som kommer till Sverige, skriver socialpsykologen Robin Färdig.
EU skapar en paradox som är ohållbar; det som skulle befria oss från gränser, förstärker dessa.
Det här är en argumenterande text med syfte att påverka. Åsikterna som uttrycks är skribentens egna.
Dagen kom då Sveriges gränser stängdes. På en strategisk punkt för att förhindra vissa grupper av människor att komma in i landet; människor på flykt. Det som chockar mig i debatten är okunskapen och historielösheten. Många beskriver den nuvarande situationen som tillfällig och övergående, medan den är allt annat än tillfällig. Detta är inte ens någonting nytt.
**I denna text **vill jag göra en beskrivning av asylrätten, för att avsluta med vad dagens situation får för praktiska följder. Som socialpsykolog kommer mitt fokus handla om människorna.
1948 är världen ärrad och skärrad efter andra världskriget. För att förhindra att någonting liknande händer igen så antar 56 länder, Förenta Nationernas deklaration om de mänskliga rättigheterna. Det är 30 artiklar i deklarationen som röstas igenom. Ingen röstade emot, och åtta länder, huvudsakligen Sovjetunionen med lydstater, röstade blankt. Artikel 14 ger alla människor rätt att i andra länder söka asyl.
**Först vill jag **sätta in deklarationen i en historisk kontext: Vid 1951 fanns endast ett hundratusental europeiska flyktingar i USA (ref. US Holocaust Memorial Museum). Detta trots att miljoner människor var på flykt i Europa. Det kan tyckas vara ett litet antal som kommit till Amerika med tanke på den nya FN-deklarationen. Tar vi dock i beaktande metoderna och kostnaderna för transport under denna tid, så var inget land, som antagit deklarationen, särskilt oroliga för en "massinvandring". Få människor hade råd att resa över stora sträckor, minst av allt från Afrika och Asien.
Det som ska bli EU grundas, också som ett led i att förhindra krig. Sverige går med i EU 1995. 1999 träder Schengenavtalet i kraft med Amsterdamfördraget; EUs yttre gränserna stärks. Nu skapas en konflikt mellan EU och FN. Asylrätten kan inte garanteras längre. En individ från utanför EU har rätt att söka asyl i vilket land som hen än vill, enligt FN. Ett första steg för att förhindra detta i EU är det som i Sverige blev en del av utlänningslagen; 2001 träder lagen om transportörsansvar i kraft. I korta drag går lagen ut på att flygbolag och rederier kan bli skadeståndsskyldiga om de transporterar individer som mottagarlandet beslutar att skicka tillbaka (Utlänningslagen 2005:716, kap. 19, 2§–8§). I kombination med Dublinkonventionen från 1990 (som skrevs om till en unionsrättslig förordning 2003) så tvingas asylsökande att söka asyl i det första EU-land som de anländer. Man förhindrar alltså på ett effektivt sätt asylrätten.
SvD:s NYHETSBREV VALET 2018 – veckans viktigaste fördjupningar och granskningar.
**För att göra det **ännu krångligare för den på flykt så skaffar länder i EU:s periferi portväktarstater. Läger byggs i Nordafrika för förvarande av det som kallas för "olagliga flyktingar" (ref. Myndigheten för säkerhet och beredskap). Det är denna typ av portväktarstat som EU i slutet av 2015 förstärkt i Turkiet, för att förhindra syriska flyktingar att komma in i EU (Världen idag den 30 november 2015).
Det stora epokskiftet kommer dock när en rödgrön regering beslutar att utöka transportörsansvaret över Öresundsbron. Det är inte, vad många felaktigt tror, en gränskontroll som resenären nu måste passera på Kastrup innan avresa över bron till Sverige. Nej, det är tågbolagen som ansvarar för identitetskontroller med privatanställda säkerhetsvakter. Först på andra sidan bron i Hyllie, kommer gränskontrollerna. Det är dessa som avgör huruvida individen skall skickas tillbaka över bron, och om tågbolaget ska bötfällas.
Genom transportörsansvaret kringgår den svenska regeringen asylrätten och tvingar i stället tågbolaget DSB och Skånetrafiken att sköta identitetskontroller på dem som kommer till Sverige ( den 28 december 2015); transportörsansvaret som alltså var en tidig produkt av Schengensamarbetet. Kontrollen på Kastrup är en följd av det europeiska samarbetet.
EU skapar en paradox som är ohållbar; det som skulle befria oss från gränser, förstärker dessa. Samtidigt är asylrätten satt ur spel.
Nu finns det ett antal lösningar på problemet. 1) Vi kan säga att asylrätten har spelat ut sin roll. Vi kan erkänna att den är författad i en annan tid, innan charterflyg och låga biljettpriser. 2) Vi kan lämna EU och bygga våra egna murar. Det blir antagligare effektivare och billigare om det administreras nationellt. 3) Eller så kan vi göra det kanske mest hederliga som står i den rödgröna regeringens makt just nu: avskaffa transportörsansvaret och återupprätta asylrätten. Då ger vi människor möjlighet att flyga till Sverige, en resa som från Beirut till Kastrup kostar cirka 1600 kronor. Att jämföra med kostnaderna för att bli smugglad över Medelhavet (DN den 8 september 2015). Då minskar vi döden på Medelhavet. Sverige tjänar på invandringen, vilket en uppsjö av berättelser vittnar om (till exempel SvD den 13 juni 2013); Förtjänsterna med öppna gränser är för Öresundsregionen givna.
Men egentligen är den ekonomiska förtjänsten oviktig. Enligt den mänskliga rätten till asyl så spelar ekonomiska vinster ingen roll. Ett räddat människoliv, är ett människoliv mindre till spillo.
Robin Färdig.
socialpsykolog.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
