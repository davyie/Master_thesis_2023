Vi har inte ett eget mikroklimat i Sverige.
Professorerna Frank Götmark och Philip Cafaro skriver tillsammans med några kollegor på SvD Debatt (16/3) om klimat- och miljöpåverkan av immigration till Sverige och refererar ett par gånger till Stiftelsen Global Challenges Foundation (GCF).
Det här är en argumenterande text med syfte att påverka. Åsikterna som uttrycks är skribentens egna.
Vi vill understryka att de åsikter som framförs i artikeln inte delas av GCF. Hänvisningen till den opinionsundersökning om globala hot som gjordes av GCF år 2014 är dessutom missvisande. I undersökningen ställdes frågor om den globala befolkningsökningen, inte om nationell migration.
GCF arbetar för ökad förståelse av de största globala hoten mot mänskligheten och hur man bäst kan motverka dessa. Häri ingår både globala miljörisker som klimatförändringar och effekterna av en fortsatt snabb, global befolkningsökning.
Det finns inget vetenskapligt stöd för att ökad migration till Sverige skulle leda till ökad global klimatpåverkan. Vi har inte ett eget mikroklimat i Sverige, utan delar klimatsystemet med jordens alla medborgare. Detta system påverkas oavsett om man släpper ut växthusgaser i Sverige eller någon annanstans i världen.
Det stöd som Götmark och Cafaro får från GCF under en tvåårsperiod gäller studier, under sedvanlig vetenskaplig frihet och integritet, av sambandet mellan global befolkningsutvecklingen och globala hot, såsom klimatförändring.
Det finns mycket viktigt att säga om den globala befolkningsökningens effekter för hållbar utveckling i världen. Vi utgår från att Götmark och Cafaros fortsatta forskning belyser just de globala perspektiven och på en något fastare vetenskaplig grund än vad som framkommer i debattartikeln.
Laszlo Szombatfalvyordförande Globale Challenges Foundation (GCF).
Mats Anderssonvice ordförande GCF.
Johan Rockströmstyrelseledamot GCF.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
