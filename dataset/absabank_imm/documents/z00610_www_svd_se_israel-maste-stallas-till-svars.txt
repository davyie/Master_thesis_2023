Israel måste ställas till svars.
Det som pågår i Gaza kan inte kallas självförsvar. De lögner som Israel sprider där palestinier anklagas för att offra de egna barnen måste genomskådas. Slakten på civila är olaglig, skriver Palestinas ambassadör i Sverige Hala Husni Fariz.
I decennier har det internationella samfundet misslyckats med att försvara de mänskliga rättigheterna när det gäller Palestina.**Hala Husni Fariz **.
Det här är en argumenterande text med syfte att påverka. Åsikterna som uttrycks är skribentens egna.
Ibtisam Al-Bakri njöt av den så kallade humanitära vapenvila som Israel utlyst den 4 augusti. Hon hade besök. Hennes glädje varade i fem minuter. Israeliska missiler avfyrades mot familjens hem och dödade Ibtisam och hennes åttaåriga dotter Aseel, samt skadade 30 andra. Detta är verkligheten på Gazaremsan, och brutaliteten har pågått med samma intensitet i en månad.
Israel inledde sitt senaste krig mot Västbanken efter det beklagliga dödandet av tre bosättare på Västbanken i början av juni. Då anklagade Israel felaktigt Hamas för att ha varit inblandade. Detta är del av en de anklagelser som fortsatt med Benjamin Netanyahus lögn om tillfångatagandet av en israelisk soldat i Rafah, vilket användes som förevändning för att döda nära 200 civila.
Israel kallar denna operation av död och förstörelse för "självförsvar". FN menar att bevisen för att Israel begår krigsbrott och avsiktligt attackerar civila blir allt fler. Sett från ett palestinskt perspektiv är det en fortsättning av Israels angrepp på vår rätt till frihet och oberoende, som har pågått under den 47 år långa ockupationen. I dag är angreppet mest uppenbart i Gaza.
**Siffrorna är fasansfulla. **Israel har dödat en av varje 1 000 palestinier i Gaza. Nästan 2 000 palestinier har dödats, en tredjedel av dem barn, och nästan 10 000 har skadats, varav 3 000 är barn som kommer att få bestående handikapp.
Men Israel, som har en av världens mest kraftfulla militärstyrkor, skäms inte för att döda barn. Att israeliska befattningshavare beklagar offren blir en travesti, när det åtföljs av att offren själva beskylls för sina öden genom att de förnekas sin värdighet och mänsklighet. All världens retorik och vinklingar från israeliska befattningshavare kan inte dölja fakta.
Skräddarsydda kurser i ämnen som intresserar och engagerar både kropp och själ.
Israel har skapat ett osäkert område, vilket har minskat Gazas landmassa med 44 procent. Nästan en tredjedel av Gazas befolkning, 475 000 palestinier, är nu tvångsförflyttade. De flesta är flyktingar som förvisades från sina hem av Israel 1948. UNRWA, FN-organet som ansvarar för flyktingar, ger hälften av dem husrum i 90 skolor som Israel upprepade gånger attackerat.
Den 30 juli besköt israeliskt artilleri en flickskola där 3 300 civila vistades, och dödade 16 sovande barn, samt skadade ett dussintals andra. UNRWA:s generalkommissarie sade med rätta att det var en skam för omvärlden. Den 3 augusti träffades ytterligare en UNRWA-skola i Rafah av en israelisk missil som dödade nio personer och skadade 27.
Ingen går säker på Gazaremsan. Israeliska styrkor har förstört över 10 000 hem, attackerat 17 sjukhus och sju kliniker, samt tvingat tio sjukhus och 44 kliniker att stänga. De har attackerat ambulanspersonal, skadat minst 83 och dödat 19. Israel har också avsiktligt bombat Gazas enda kraftverk, vilket lett till att det tagits ur bruk. Befolkningen saknar nu dricksvatten och elektricitet. Israel har skapat en humanitär katastrof i Gaza.
Är detta självförsvar? Svaret är enkelt. NEJ.
Den 27 juli 2014 manade över 130 experter på juridik och mänskliga rättigheter det internationella samfundet att få slut på Israels kollektiva bestraffning av Gazas civilbefolkning, som "görs till offer i namnet av en feltolkad rätt till självförsvar".
Juridikexperterna tillbakavisar också Israels påståenden om att tillräckliga ansträngningar gjorts för att undvika civila dödsfall. Än mer skrämmande är deras slutsats att angreppet är riktat mot befolkningen. Denna slutsats är som ett eko från den rapport som en FN-delegation lade fram 2009, efter Israels krig mot Gaza det året.
Fakta är tydlig. Israel ockuperar Västbanken sedan 1967. Israel har ignorerat samtliga FN-resolutioner om att avsluta ockupationen, och har i stället byggt hundratals bosättningar på Västbanken, i strid med internationella lagar.
Gaza befinner sig också fortsatt under israelisk ockupation; det är ett juridiskt faktum. Sedan Israels uttåg ur Gazaremsan 2005 har dess direkta militära närvaro ersatts av en belägring som nekat 1,8 miljoner palestinier grundläggande rättigheter. Man har fortsatt att bomba remsan, genomfört flera offensiver, samt begått krigsbrott och brott mot de mänskliga rättigheterna, vilket avslöjats av oberoende, internationella utredare.
I stället för att följa lagen och upphöra med att attackera civila har israeliska befattningshavare avhumaniserat och demoniserat palestinier, och gett dem skulden för dödsfallen. Detta är inte en tillfällighet, utan en direkt fortsättning av den provokation mot palestinier som nu är vanlig i Israel. Sånger som firar att skolor i Gaza stängs ned på grund av att barnen är döda är nu vanliga vid israeliska demonstrationer.
Det är föga överraskande att Israel fortsätter att vinkla sanningen. Men vad som är oacceptabelt är att det finns de som tror på vinklingarna och för dem vidare. Än mer oroande är att Israels påstående att palestinier använder sina barn som mänskliga sköldar anses trovärdigt snarare än att avvisas som den förkastliga och rasistiska lögn som påståendet är.
I decennier har det internationella samfundet misslyckats med att försvara de mänskliga rättigheterna när det gäller Palestina. Detta misslyckande pågår fortfarande. Israel skyddas från förebråelser och straffansvar för sina överträdelser.
Slakten på civila är oförsvarbar, omoralisk och olaglig. Det faktum att vissa fortfarande ser det som acceptabelt att ens diskutera detta bekymrar oss. Ansvarsskyldighet och humanitet är fredens och rättvisans grundpelare överallt, även i Palestina. Det är dags att detta misslyckande får sin ände. Det är dags för humaniteten att segra.
HALA HUSNI FARIZ.
Palestinas ambassadör i Sverige.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
