CUF: Tack Solveig!.
För några månader sedan bjöd vi in Solveig Ternström att föra en kamp mot kärnkraften tillsammans med Centerpartiets ungdomsförbund i Stockholm. Vi skrev, vi ringde, men hon svarade aldrig. I dag meddelar hon sitt utträde ur partiet.
Det där med ideologi, vilket hon så många gånger omtalat som så viktigt, passerar nu obekymrat förbi. Den lilla människa, den enskilde individen, glömde hon under en natt. Nu är det Miljöpartiet och sossarnas Mona Sahlin som gäller. Både överstatlighet och en orealistisk syn på hur snabbt det faktiskt går att stänga reaktorer och ersätta dem med förnyelsebar energi anammar hon.
Solveig har åkt på en rejäl härdsmälta.
Kärnkraften är en ändlig resurs och därför ett mycket dåligt energislag att investera samhällets resurser i , men kärnkraften står i dag för en stor del av energiproduktionen vilket vi genast under en natt inte kan stänga av utan att det får märkbara konsekvenser för samhället.
När riksdagen den 17 juni röstade om man skulle få bygga ny kärnkraft stod Solveig Ternström och Eva Selin Lindgren upp för motståndet mot kärnkraften. Det gjorde de helt rätt i, men samtidigt är det på tiden att vi slutar prata om vad vi inte vill, vad vi inte vill ha, vad Sverige i framtiden inte borde förlita sig på, och istället börjar förklara vad vi vill, vad vi vill ha och hur Sveriges borde se ut i framtiden.
Centerpartiet och CUF har nu börjat prata om den utvecklingen vi har haft i Sverige de senaste fyra åren, bland annat har vi under denna mandatperiod satsat 370 miljoner kronor på biogas, 220 miljoner på solceller och 875 miljoner på andra generationens drivmedel.
Miljöbudgeten har ökat från 15 till 20 miljarder. Bioenergin har passerat oljan som största energikälla och miljöbilar har ökat från cirka 23 000 till 300 000. Etanolförsäljningen är åtta gånger större än för fyra år sedan, det finns tre gånger mer biogas samt dubbelt så många tankstationer och vi har en 50-procentig ökning av vindkraftseffekten.
Till Solveig vill vi säga tack. Tack för att du står upp för övertygelsen om kärnkaften, men att stänga kärnkraften på kortast tid möjligt ger en betydligt sämre miljövinst än att investera i förnyelsebar energi och långsiktigt stänga kärnkraften.
Under Thorbjörn Fälldins statsministerperiod var Centerpartiet med och laddade reaktor två i Barsebäcks kärnkraftverk. 28 år senare var vi med och stängde den samma. Vi skulle mycket väl kunna säga att vi vill lägga ner allt i morgon, men det är inte realistiskt.
Glöm inte miljön så som du glömde ideologin när du över dagen bytte politiskt block. Glöm inte kärnkraften. Vi kommer aldrig att verka för en utbyggnad, för kampen med oss för mer förnyelsebar energi.
Tobias Gillberg Ordförande Centerpartiets ungdomsförbund Stockholm  Simon Palme Vice ordförande Centerpartiets ungdomsförbund Stockholm.
