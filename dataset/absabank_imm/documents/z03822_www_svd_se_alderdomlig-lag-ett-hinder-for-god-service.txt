Ålderdomlig lag ett hinder för god service.
Den mycket uppskattade Linköpingsmodellen får inte fortsätta. Det är ett rejält kliv bakåt för alla som vill modernisera och förenkla service till invånarna. Nu måste denna ålderdomliga lagstiftning ändras, skriver Lena Micko, SKL.
Över hundra kommuner i Sverige använder i dag olika former av service utan biståndsutredningar.
Det här är en argumenterande text med syfte att påverka. Åsikterna som uttrycks är skribentens egna.
Sedan 1990-talet har Linköpings kommun steg för steg utvecklat en serviceinriktad socialtjänst som respekterar den enskilde medborgaren.
Arbetssättet har i Kommunsverige fått benämningen "Linköpingsmodellen". Enkelt uttryckt innebär arbetssättet att en medborgare som behöver stöd eller hjälp vänder sig direkt till en utförarenhet som kan ge stödet. Med stöd av kommunens riktlinjer kommer man där överens om vilken hjälp den enskilde kan få.
Överenskommelsen kallas serviceavtal och registreras som ett bistånd. Samma möjlighet att få stöd finns även inom missbruksvård och boendestöd.
**Linköpings arbetssätt **uppskattas av berörda brukare. De frigjorda resurserna har styrts om till information och vägledning samt uppföljning och kontroll av att vårdtagare/brukare får den hjälp de önskar och har rätt till.
Men den mycket uppskattade Linköpingsmodellen får inte fortsätta. Inspektionen för vård och omsorg, IVO, har motsatt sig modellen och kammarrätten ger IVO rätt. Orsaken är de lagkrav på att utreda, bedöma och fatta individuella biståndsbeslut när det gäller insatser i socialtjänsten som finns. Myndigheten hävdar att avsaknaden av biståndsbeslut innebär att den enskilde får svårare att till exempel överklaga bristfälliga insatser. Kommunen har å sin sida hävdat att den som är missnöjd kan få ett biståndsbeslut som sen kan överklagas.
Skräddarsydda kurser i ämnen som intresserar och engagerar både kropp och själ.
Domen är ett rejält kliv bakåt för alla som vill modernisera och förenkla service till invånarna. Över hundra kommuner i Sverige använder i dag olika former av service utan biståndsutredningar – oftast i total enighet hos de politiska partierna och applåderat av olika brukarorganisationer. Detta hotas nu av domen och en ålderdomlig lagstiftning.
SKL vill att kommunerna ska kunna ge individuellt anpassad hjälp (service) utan att vara tvingad till myndighetsutredningar.
Det är viktigt, bland annat inom sociala barn- och ungdomsvården, för att kunna ge tidiga förebyggande insatser samt inom missbruksvården och äldreomsorgen för att ge lättillgänglig vård och omsorg snabbt och smidigt.
Utredningen Nationell kvalitetsplan inom äldreomsorgen, som nu utreder frågan, har möjlighet att komma med förslag som ändrar denna ålderdomliga lagstiftning. Vi ser fram emot utredningen och hoppas att den möjliggör för Linköpingsbor och invånare i övriga Sverige att få en lättillgänglig social service utan krångel – med bibehållen kvalitet och rättssäkerhet för den enskilde.
Lena Micko.
ordförande SKL, Sveriges Kommuner och Landsting.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
