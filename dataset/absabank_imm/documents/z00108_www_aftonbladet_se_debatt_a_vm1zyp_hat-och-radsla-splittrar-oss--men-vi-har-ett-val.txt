Hat och rädsla splittrar oss – men vi har ett val.
Det numera ökända analysföretaget Cambridge Analyticas vd Alexander Nix avslöjade nyligen i en Channel 4-dokumentär hur man arbetar. Med att ständigt så frön av rädsla, frön som kan blomma ut utan att vi är medvetna om varför. Inför dold kamera sa han:.
”Människans två grundläggande drivkrafter för att ta till sig information är hopp och rädsla. Många rädslor är outtalade eller till och med omedvetna. Du vet inte om att det är en rädsla förrän du ser någonting som framkallar den reaktionen”.
Genom att sprida rädsla, splittring och polarisering hos väljarna har Cambridge Analytica bidragit till att valrörelser i hela världen präglats av hat, extrema kandidater och till och med våld. Detta måste även svenska politiska partier och media ta på allra största allvar detta valår.
Samma firma har dessutom redan hört av sig till de borgerliga partierna i Sverige, dock utan framgång, vilket hedrar dem.
Tyvärr måste jag konstatera att deras metoder ändå haft stor påverkan på politiska strategier. Svenskt Näringslivs kampanjsida ”Skattefakta” publicerade i januari en bild på en leende finansminister Magdalena Andersson inklippt i en bild av sörjande barn vid en grav där regeringen kritiserades för ett förslag om arvsskatt. Ett förslag som inte finns.
Moderaterna i Göteborg har producerat en kampanjfilm som svartmålar stadens utveckling md hjälp av skrämmande bilder på brinnande bilar – inköpta bilder från Kanada. Och den moderata riksdagsledamoten Hanif Bali har publicerat uppgifter som han fått av en högerpopulistisk sajt.
I partiledardebatten i början av året ville också två partiledare tydligt så frön av rädsla. Situationen i våra förorter var så bortom all kontroll att den liknades med kriget. Jimmie Åkesson ville till och med kalla in militär.
Då är det viktigt att komma ihåg att polariseringen gödslas inte bara av ljusskygga konsultbolag och högerextrema propagandasajter. Fröna gror allra bäst ju fler anständiga debattörer som rycks med och pekar på syndabockar och ställer människor mot varandra i stället för att fokusera på vad vi kan göra tillsammans för att lösa samhällsproblemen.
Jag är uppriktigt orolig för hur den politiska debatten kommer att utvecklas under detta svenska valår. Risken är att många kommer att lockas av rädslans retorik, något som förgiftar samhället med hat och ilska, och skymmer sikten för de konstruktiva lösningar som finns.
Runt om i världen ser vi också hur polarisering är ett effektivt verktyg för yttre påverkan från stater som vill splittra andra. Vi har sett det i USA, men också liknande försök i valrörelser i Europa. Även här hemma i Sverige rapporterar myndigheterna om hur just destabiliserande krafter utnyttjar samhällsdebatten för sina syften.
Så vad ska vi göra? Det bästa sättet att kasta av oss rädslans förlamande filt är att höja blicken. Att fokusera på hopp och framtidstro i stället. Och de olika vägar som vi har för att uppnå detta.
Vi som politiker ska vara föredömen. Om inte vi är det, varför ska då andra aktörer hålla sig till sakfrågor och det som partierna faktiskt presenterat för väljarna?.
Därför måste partierna vårstäda framför egen dörr.
Vi i Miljöpartiet har beslutat att öppet redovisa våra annonsköp i sociala medier, vilka budskap som har använts och att det tydligt ska framgå vem som är avsändare, detta i kontrast till de så kallade ”dark ads” som använts så flitigt på Facebook i syfte att påverka val med rädsla.
Det är avgörande för vår demokrati att väljarna ska förstå och kunna bedöma de politiska budskapen. I ljuset av att även Facebooks grundare Mark Zuckerberg i dag är självkritisk till hur Facebook kan användas till att påverka och manipulera demokratiska val, måste vi politiska partier vara en del av lösningen och vara transparenta. Nu hoppas vi att fler partier hakar på.
Hopp eller rädsla. Det är det vi har att välja på i höstens val. Miljöpartiets val är enkelt.
Isabella Lövin, språkrör Miljöpartiet de gröna.
Häng med i debatten och kommentera artikeln – gilla  Debatt på Facebook.
