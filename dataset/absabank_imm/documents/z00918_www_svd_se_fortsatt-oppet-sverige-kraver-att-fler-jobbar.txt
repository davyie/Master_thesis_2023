Fortsatt öppet Sverige kräver att fler jobbar.
För att skapa ökade förutsättningar till jobb för dem som står långt från arbetsmarknaden har Moderaterna bland annat velat bygga vidare på den fungerande rut-reformen. Genom uppgörelsen med regeringen kommer nu rut-avdraget också omfatta flyttjänster, utökat trädgårdsarbete och it-tjänster i hemmet, skriver Elisabeth Svantesson (M).
Att Alliansen och regeringen nu har enats om flera insatser vad gäller migration och integration är ett viktigt första steg för att skapa en mer hållbar situation.
Det här är en argumenterande text med syfte att påverka. Åsikterna som uttrycks är skribentens egna.
Antalet asylsökande som kommer till Sverige är högre än någonsin tidigare. Migrationsverkets nya prognos visar att mellan 140 000 och 190 000 kommer till Sverige i år. Läget är mycket ansträngt här och nu, men också framöver. Det innebär att vi ställs inför stora prövningar som Sverige aldrig tidigare har varit med om. I ett sådant läge måste politiken omprövas och utvecklas för att skapa förutsättningar för att Sverige fortsatt ska vara starkt.
**Under året har **Moderaterna därför lagt grunden för en ny migrations- och integrationspolitik som också partistämman nyligen tydligt ställde sig bakom.
Att Alliansen och regeringen nu har enats om flera insatser vad gäller migration och integration är ett viktigt första steg för att skapa en mer hållbar situation. Sverige får nu ett mer effektivt mottagande, tillfälliga uppehållstillstånd och fler vägar till jobb och egen försörjning.
Några delar i de insatser Alliansen och regeringen har enats om särskilt viktiga:.
• Ökad harmonisering mot övriga EU-länder.
Skräddarsydda kurser i ämnen som intresserar och engagerar både kropp och själ.
Flera andra EU-länder har en princip om tidsbegränsade uppehållstillstånd vid första beslutstillfället. Vi har nu enats om att detta under tre år också ska vara huvudprincip i Sverige. Vi blir med det mer lika andra länder i EU vad gäller mottagande av asylsökande. Samtidigt bidrar detta till stärkta drivkrafter för integration då det finns möjlighet till ett permanent uppehållstillstånd om man får jobb och taxerad inkomst. Barnfamiljer och ensamkommande barn ska fortsatt beviljas permanenta uppehållstillstånd.
• Krav på att fler ska göra rätt för sig.
Arbetslinjen måste gälla alla i Sverige. Det innebär att alla ska göra allt de förmår för att komma i arbete. Det kräver reformer för fler jobb och bättre utbildning. Samtidigt behöver vi ställa tydliga krav på egen försörjning. Vi har därför enats om att undantag från försörjningskrav vid anhöriginvandring tas bort för bland annat svenska medborgare samt för dem som bott i Sverige i mer än fyra år, särskilt när det gäller nyetablerade relationer. Det leder till en bättre fortsatt integration och större eget ansvarstagande. Till det är vi överens om tydligare krav för att erhålla försörjningsstöd. Det innebär tydligare och skarpare krav på aktivitet för att den som är arbetslös ska ha rätt till försörjningsstöd och gör att fler måste anstränga sig för att göra sig anställningsbara.
• Nya vägar in på arbetsmarknaden.
För att skapa ökade förutsättningar till jobb för dem som står långt från arbetsmarknaden har Moderaterna velat bygga vidare på den fungerande rut-reformen med flytt-rut. Genom uppgörelsen kommer nu rut-avdraget också omfatta flyttjänster, utökat trädgårdsarbete och it-tjänster i hemmet.
Fler vägar till arbetsmarknaden för nyanlända skapas även genom att YA-jobb utvidgas till att gälla nyanlända. Det är en modell där man kombinerar arbete och utbildning och gör att fler kan lära sig jobbet på jobbet vilket ökar chansen för fortsatt arbete. YA-jobben för nyanlända ska också vara öppna för hela arbetsmarknaden genom att krav på kollektivavtal undantas.
Tillsammans med flera andra av de insatser som vi nu gemensamt har lagt fram är Sverige på väg i riktning mot mer ordning och reda i mottagandet och en bättre fungerande integration. Det är dock långt ifrån tillräckligt och mycket arbete återstår.
Ett fortsatt öppet Sverige kräver att fler jobbar. Utöver att möta den akuta situationen är det därför avgörande att vi inriktar oss på att bryta utanförskap genom en tydlig politik för fler jobb och minskat bidragsberoende. Bara så kan Sverige klara de utmaningar vi nu möter.
Elisabeth Svantesson.
Andre vice partiordförande för Moderaterna och arbetsmarknadspolitisk talesperson.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
