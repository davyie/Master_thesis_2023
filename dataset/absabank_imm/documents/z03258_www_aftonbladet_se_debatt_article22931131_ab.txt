Acceptera inte ett  fattigt sommarlov.
Snart är det dags för ett roligt sommarlov, men vi som varje dag arbetar nära barn och unga ser att sommarlovet blir tufft för många av dem. Platser där de annars brukar vara är plötsligt stängda och bland kompisarna blir det tydligt vilka som får möjlighet att göra något roligt – och vilka som inte får det.
Alla barn och unga ska ha rätt till ett roligt sommarlov och vi är stolta över den verksamhet som våra lokala föreningar arbetar med. Inte bara för att den skapar meningsfullhet i vardagen utan också för att den är öppen när det behövs som allra mest.
I Skärholmen arrangeras en festival som pågår hela sommarlovet och i Uppsala erbjuds dagläger från skolavslutning till skolstart. På Fryshuset i Stockholm bjuds det in till lovverksamheten Lovely Days och i Norrköping drivs en multisportarena i Folkparken.
Tyvärr är skillnaderna stora runt om i landet trots att kommunerna enligt lag ska erbjuda meningsfull verksamhet för barn och unga året runt.
Organisationen Majblommans sommarlovsrapport 2016 konstaterar att det brister på många håll i Sverige.
77 procent av kommunerna som svarat på frågan uppger att de delvis stänger fritids under sommarlovet.
71 procent svarar nej på frågan om barn reser kostnadsfritt i kollektivtrafiken.
Bara 8 procent svarar att frågan om barns villkor på sommarlovet diskuteras i kommunstyrelsen.
Den 21 januari beslutade regeringen att införa ett sommarlovsstöd till kommuner som planerar att utveckla och genomföra kostnadsfria sommarlovsaktiviteter för barn mellan 6 och 15 år.
Med tanke på alla unga som lever i ekonomisk utsatthet och alla nyanlända barn som söker meningsfulla sammanhang i Sverige så är kommunernas satsningar viktigare än någonsin.
Den 25 februari publicerades regeringens utredning för ett starkt civilsamhälle som gör bedömningen att organisationernas roll i demokratin bör värnas när nya sätt att löpande samla in medborgarnas synpunkter och åsikter används. Eller som vi bedömer det: vi bör samarbeta mer.
Nu när regeringen gör det möjligt för kommunerna att satsa på sommarlovsaktiviteter som är öppna för alla så vill vi gärna vara med. Vi står beredda med all vår erfarenhet och kunskap och en vilja att samarbeta med de kommuner som vill.
Vi är övertygade om att en gemensam satsning betyder mycket för kommunernas tillväxt på sikt när dagens unga tacksamt tänker tillbaka på de kommuner som valde att satsa när det behövdes som allra mest.
Totalt finns det nästan 200 miljoner kronor för kommunerna att söka. Senast 1 juli 2016 ska kommunerna ha rekvirerat regeringens bidrag.
Du som önskar alla barn en meningsfull fritid: Hör av dig till din kommun och fråga hur de planerar att bidra till ett roligare sommarlov!.
Andreas Axelson.
Alexander Clemenson.
Häng med i debatten och kommentera artikeln – följ  Debatt på Facebook.
FAKTA.
RERNA.
N.
