Trump ger svenska klimatskeptiker luft.
Klimatskeptikerna är bevisligen tillbaka. Och hur tröttsamt det än är så måste vi ta debatten. Igen.
Sverigedemokraterna har fått luft under vingarna av Trump-administrationens desinformation och det är viktigare än någonsin att vi står enade bakom vår tids största fråga: klimatet.
Vi trodde nästan att den delen av diskussionen var över. Att vi kunde fokusera på hur – inte att – vi måste rädda planeten. Men Donald Trump bröt upp alla fördämningar. Sverigedemokraterna satte ”klimatförändringarna” inom citationstecken. Och de som helst vill undkomma sitt ansvar för klimatförändringarna började resa sig från de undangömda platser där de hukat för en överväldigande klimatstatistik.
De gör sina röster hörda på debattsidorna igen, ifrågasätter sanningar och skapar en osäkerhet som i förlängningen kan göra det allt svårare att få stöd för svåra beslut för att rädda klimatet. Klimatskeptikerna har fått ny luft i lungorna.
I USA river Donald Trump upp de kloka åtgärder som Obama-administrationen drivit igenom. Han nominerar klimatskeptiker till centrala poster för klimatarbetet och ger grönt ljus för det bruna kolet. De som tjänar pengar på fossila bränslen jublar hela vägen till banken.
Här hemma ifrågasätter Sverigedemokraterna trovärdigheten i klimatprognoserna och beskyller SMHI för att bedriva propaganda.
En tveksamhetens slöja kastas över hårda fakta. Med det som grund lägger sedan SD förslag på minskningar av klimat- och miljöinsatser på flera miljarder kronor.
I rapporten ”Varmare klimat – iskall nyhet”, som Vi-skogen presenterar idag, är det tydligt hur klimatskeptikerna fått större utrymme i de svenska medierna.
Antalet artiklar om klimatskepticism, som till exempel låter personer som ifrågasätter klimatforskningen komma till tals, har ökat markant. Från 916 artiklar under 2014 till 3 098 under 2016. En av anledningarna till detta är valet av Donald Trump som USA:s president, men även andra publiceringar med tveksamheter kring klimatfakta ökar.
Nu behöver vi ta nya tag. Det går inte att tiga ihjäl motståndet med världens mäktigaste president och regering på motståndarsidan. Klimatskeptikerna må vara få och egentligen överbevisade sedan länge, men vi har varken råd eller tid med tveksamheter.
Sverige, ett av världens rikaste länder och med en välutbildad befolkning, kan och måste gå i fronten för effektiva klimatåtgärder.
För att det ska vara möjligt måste vi snarare öka förståelsen för vikten av kloka beslut, vilka kommer att kräva att vi ändrar vårt sätt att leva. För om inte vi i Sverige kan enas om det nödvändiga och bli ett gott exempel för resten av världen – vem ska då göra det?.
Att Sveriges regering nyligen har presenterat en ny klimatlag och ett nytt klimatpolitiskt ramverk är bra och ett steg framåt. Målet att inte ha nettoutsläpp av växthusgaser är nödvändigt (men att det ska ske först 2045 är alldeles för sent).
Kampen måste också föras internationellt. Sveriges regering kan gå före på ett mycket tydligare sätt, exempelvis genom att ta initiativ till en väl sammanhållen internationell klimatfaktabas, i Hans Roslings anda.
En förkrossande majoritet av världens klimatforskare är säkra på att klimatförändringarna beror på oss människor. Denna fakta måste accepteras, och uppenbarligen åter försvaras.
Henrik Brundin Mattias Goldmann.
Häng med i debatten och kommentera artikeln – följ  Debatt på Facebook.
RERNA.
N.
