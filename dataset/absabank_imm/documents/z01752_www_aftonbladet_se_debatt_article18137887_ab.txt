Medeltida myter hör inte hemma i svensk politik.
Hatfulla lögner och konspirationsteorier föder det våld som drabbar muslimer, judar och romer. Så har det varit historiskt, och så är det än idag.
Om det som medier rapporterar i dag stämmer, det vill säga att Sverigedemokraternas Linus Bylund (Jimmie Åkessons högra hand) sagt till en journalist att ”det står i Koranen att våldtäkt kan användas mot kvinnor som varit otrogna. Det är en muslimsk straffmetod” så är det ett tydligt och grovt uttryck för rasism.
Som svensk, politiker och muslim smärtar det mig att ens behövs uttrycka dessa ord, men: Självklart är Linus Bylunds påstående om islam en ren lögn. Denna typ av medeltida myter från korstågen hör inte hemma i det svenska samhället, och särskilt inte i Sveriges riksdagshus.
Jimmie Åkesson och Linus Bylund står därför inför ett vägval. Antingen måste Bylund erkänna sin lögn och be om ursäkt, eller så måste Sverigedemokraterna sluta larva sig med den så kallade ”nolltoleransen mot rasism”, och därmed erkänna för svenska folket att rasismen är djupt rotad i partiets topp. Att en röst på Sverigedemokraterna är en röst på rasismen.
Oavsett vilket borde Åkesson, Bylund och övriga i Sverigedemokraternas topp ägna mer tid åt fakta, och mindre tid till medeltida myter och deras hatsajter på internet.
Mehmet Kaplan (MP),.
gruppledare.
