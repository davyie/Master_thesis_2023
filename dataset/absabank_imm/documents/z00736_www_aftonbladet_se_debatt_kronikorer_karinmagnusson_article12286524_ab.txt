Ett kungahus ur tiden.
Den ena bruden kanske aldrig kommer till altaret.
Den andra vill skrida fram med pappa kungen vid sin sida.
Madeleine och Victoria är hopplöst fast i en gyllene bur som känns allt mer rostig.
Av alla besked som kommer från kungahuset dessa dagar är det om att Victoria vill överlämnas av sin pappa kungen det märkligaste.
För en gångs skull hade det varit önskvärt att kungafamiljen framhärdat i sin konservativa hållning. Vi har en lång och alldeles utmärkt kyrklig tradition som bjuder alla myndiga kvinnor att vandra bredvid sin tillkommande, hela vägen från förmaket till altarringen.
Brudöverlämning är, precis som Valentines day och Halloween, en anglosaxisk dumimport som saknar förankring i svensk tradition och vardagsliv.
Att som par göra den symboliska vandringen längs altargången tillsammans är ett löfte om vad som komma skall. Att man är två individer på väg mot ett jämbördigt liv.
Att en kvinna leds in av sin far och överlämnas till sin blivande make är faktiskt fjantigt. Det signalerar en blivande brud som överdoserat på bröllopsmagasin och Hollywoodfilmer. Och det må så vara, drömmar bär oss framåt.
Men det finns en allvarlig dimension i detta.
Att lämnas över markerar att man är en ägodel och inte en egen person. En sak som skickas från en person till en annan.
Kronprinsessan Victoria är Sveriges tronarvinge, en utbildad och modern kvinna med tung arbetsbörda och stort ansvar. Hon är alltså fullt kapabel att vandra hela vägen vid Daniel Westlings sida själv.
Enligt uppgifter är beslutet om brudöverlämning ett sätt för Victoria att visa på kungens fulla acceptans av sin svärson. Att Daniel, utan blått blod, är en fullvärdig medlem av familjen.
Det är mycket empatiskt tänkt.
Men inte desto mindre. Brudöverlämning, liksom turerna kring prinsessan Madeleine och Jonas Bergström, signalerar en ålderstigen kvinnosyn.
Trots veckans uppgifter om Jonas Bergströms förehavanden intygar hovet att Madeleine och Jonas Bergström är ett stabilt par.
Det vore roligt om det stämde. Men rapporterna säger något helt annat. Det skulle överraska om paret hänger ihop efter det heliga datumet, den 19 juni.
Fram till den dagen, då kronprinsessan överlämnas av sin far till sin blivande make, lär Madeleine vara fast i sin förlovning. För att inte störa den glada feststämningen som sätter etikett före vett.
För Sverige i tiden, lyder kungens valspråk. Men kungahuset går i dag ohjälpligt i otakt med samtiden.
