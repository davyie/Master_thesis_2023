Att stänga dörren ger fel signal.
Fredrik Malms förslag (Brännpunkt 28/5) att den borgerliga regeringen redan nu för Turkiet ska förklara att vi under det svenska EU-ordförandeskapet inte ämnar öppna nya kapitel i medlemskapsförhandlingarna är en mycket dålig idé.
Det här är en argumenterande text med syfte att påverka. Åsikterna som uttrycks är skribentens egna.
Sverige bör tvärtom använda ordförandeskapet för att bidra till att försöka lösa de reella problem i förhandlingsprocessen som idag har lett till att så många kapitel är låsta. Vi bör också göra vad vi kan för att minska motståndet mot Turkiet som EU-medlemmar som finns i vissa länder och se till att unionen verkligen lever upp till de beslut och utfästelser man gjort avseende Turkiet och andra kandidat-länder. Inte minst för att det är bästa sättet vi kan bidra till att reformprocessen i Turkiet fortsätter.
Den turkiska reformprocessen har haft sina upp- och nedgångar, men att som Malm hävda att det inte finns en ärlig reformvilja hos den turkiska regeringen är direkt felaktigt.
Självklart ska den svenska regeringen fortsätta ställa höga krav på Turkiet – alliansregeringen har knappast haft och ska heller inte ha en okritisk hållning gentemot händelse- utvecklingen i Turkiet.
Det beklagliga med Malms artikel är att han inte uttrycker något som helst stöd för den trots allt positiva utveckling som har ägt rum i Turkiet i frågor om demokratisering, ett öppet samhälle, mångfald och jämställdhet. Vi är många – inte minst i Turkiet – som önskar att det gått ännu fortare. Men vi ska inte för den skull förneka att stora framsteg ändå har gjorts. Och detta till del tack vare Turkiets integrationsprocess i EU.
Malms idé att stänga dörren för Turkiet skulle däremot främst hjälpa de krafter i Turkiet som allra hårdast motsätter sig ett erkännande av kurdernas och andra minoriteters rättig-heter och det turkiska samhällets vidare utveckling mot demokrati och öppenhet.
GUSTAV BLIX.
ledamot av riksdagens utrikesutskott (M).
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
