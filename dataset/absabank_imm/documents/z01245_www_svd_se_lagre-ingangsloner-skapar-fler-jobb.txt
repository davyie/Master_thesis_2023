Lägre ingångslöner skapar fler jobb.
Tjänstesektorn skulle kunna driva på sysselsättning och integration än bättre, med rätt möjligheter. Det skriver Anna Karin Hatt och Li Jansson vid Almega.
LO menar att lösningen på arbetslöshetsproblemen bland kortutbildade är att skapa fler medelkvalificerade arbetstillfällen som överkvalificerade i enkla jobb kan gå vidare till (SvD Debatt 11/1). Det kan säkert behövas, men sanningen är att det kommer vara dock långt ifrån tillräckligt för att klara integrationen av de många kortutbildade vi nu har i Sverige.
Det här är en argumenterande text med syfte att påverka. Åsikterna som uttrycks är skribentens egna.
Under förra året ökade antalet utlandsfödda med högst förgymnasial utbildning med uppskattningsvis 50 000 personer i Sverige. Totalt befinner sig cirka 300 000 ur denna grupp i arbetslöshet, upprepade föräldraledigheter och arbetsmarknads- och utbildningsinsatser.
Med kraftigt ökad invandring och annan befolkningstillväxt väntas sysselsättningsgraden för utlandsfödda minska framöver. Det här är en trend som riskerar att bli permanent, delvis till följd av ineffektiva system för integrering av invandrare på arbetsmarknaden.
Paradoxalt nog har samtidigt en stor mängd företag stora rekryteringsbehov till bland annat så kallade vardagsjobb, som inte kräver lång utbildning. Men många avstår ändå från att anställa, eftersom det kostar för mycket. Det hindrar tillväxten och leder till att företag tvingas outsourca verksamhet till utlandet för att klara prispressen.
För att möta detta behöver trösklarna in på arbetsmarknaden sänkas. Men även många vardagsjobb kräver i dag åtminstone gymnasieutbildning. Därför krävs särskilda utbildningsinsatser för att kortutbildade överhuvudtaget ska komma in på arbetsmarknaden. Dock finns i dag bara 12 000 årsplatser i grundläggande vuxenutbildning, som inte heller är pedagogiskt anpassad till denna grupp.
Arbetsmarknadsminister Ylva Johansson är nu i Australien för att studera landets arbetsmarknadspolitik. Där har man valt en annan väg än den vanliga i Sverige. I en tvåårig specialutbildning för kortutbildade, utbildar över 30 olika aktörer i ett valfrihetssystem i språk- och läsförståelse samt matematik. Om systemet infördes här skulle det ändå krävas ytterligare flera års utbildning för jobb som kräver gymnasieutbildning. Det är långt ifrån självklart att alla kortutbildade har tillräcklig studiemotivation att ta sig igenom detta.
Kortutbildade kommer därför mest realistiskt även efter en grundläggande utbildning främst vara aktuella för enklare jobb. OECD pekade förra året på att Sverige behöver både fler jobb med lägre ingångslöner och satsningar på vuxenutbildning. Institutet för Näringslivsforskning har visat att arbetslöshetstiderna för utomeuropeiska flyktinginvandrare kraftigt förlängs på grund av höga ingångslöner. Konjunkturinstitutet bekräftar samma bild.
I dag arbetar 87 procent av alla Asien- och Afrikafödda i tjänstesektorn, och antalet högre chefer och vd:ar med dessa bakgrunder har ökat med 250 procent sen 2001. Tjänsteföretagen är därmed integrationsmotorn på svensk arbetsmarknad, men samtidigt mest lönekänsliga eftersom personalkostnader i normalfallet utgör över 70 procent av totalkostnaderna. Med lägre ingångslöner och en mer inkluderande lönebildning skulle tjänstesektorn kunna driva på sysselsättning och integration än bättre.
Nya vägar till arbete för utlandsfödda med kort utbildning måste bli en viktig fråga i kommande avtalsrörelser. Om arbetsmarknaden inte öppnas för kortutbildade står vi inför ett växande utanförskap. Låt 2016 bli året då parterna, även LO, gemensamt tar ansvar för en inkluderande lönebildning som skapar jobb där nyanlända får plats.
Anna Karin Hatt.
vd Almega.
Li Jansson.
arbetsmarknadsekonom Almega.
Almega är en arbetsgivar- och branschorganisation för tjänsteföretag och är den största förbundsgruppen inom Svenskt Näringsliv.
Redaktör: Carina StenssonBiträdande redaktör: Carl-Johan BilkenrothMejl: debatt@svd.seTelefonnummer: 08-135149Twitter: @SvDDebattFacebook: SvD Debatt.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
