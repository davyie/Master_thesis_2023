Ägarprövning kan stoppa bra skolor.
Friskolor riskerar att bli av med tillståndet om det bolag som driver skolan byter ägare, så kallad ägarprövning. Men detta förslag innebär ett allvarligt hinder för skolor att växa och komma fler elever till del, skriver Jonas Milton och Ulf Lindberg, Almega.
Fokus måste fästas på kvaliteten i tjänsterna istället för på hur ett aktiebolag ägs eller om ägare skiftar.Jonas Milton och Ulf Lindberg.
Det här är en argumenterande text med syfte att påverka. Åsikterna som uttrycks är skribentens egna.
Tjänsteföretag inom välfärden har bidragit till att förbättra vård, skola och omsorg. Trots det finns nu risk att den ofta onyanserade kritik som framförs mot välfärdsföretagen ska omvandlas till politiska inskränkningar som leder till sämre tjänster för medborgarna. Friskoleutredningen, som ska vara klar med sina förslag den 1 februari, är det första skarpa tillfället för politikerna att bekänna färg. Ska regering och opposition förenas i hinder för friskolor med hög kvalitet att ta emot fler elever?.
Var sjätte elev går numera i en friskola. Den utvecklingen är ett exempel på hur en av våra viktigaste samhällsfunktioner utvecklats genom samverkan mellan privata och offentliga aktörer. På en välreglerad marknad har dynamiska tjänsteföretag, de fria skolorna, bidragit med mångfald, pedagogisk utveckling och kvalitet.
En av de frågeställningar som ska avgöras av friskoleutredningen är om en friskola ska kunna bli av med tillståndet från Skolinspektionen bara för att det bolag som driver skolan byter ägare. Direktivet till kommittén talar om att "godkännandeprövning vid ägarbyte" ska övervägas.
Redan i dag sker en omfattande prövning av den person eller bolag som vill starta skola. Dessutom vägs de långsiktiga effekterna på den kommunala skolan och eleverna in. Nu är tanken uppenbarligen att inte bara pröva förmågan att driva en bra verksamhet utan också vem som ska få äga och finansiera skolan. En tanke som riskerar att tumma på såväl äganderätt och näringsfrihet.
En sådan förändring skulle vara en allvarlig inskränkning av möjligheterna att förbättra skolväsendet genom att bra skolor får chans att växa och komma fler elever till del.
Man kan tänka sig flera situationer när en regel om ägarprövning skulle hämma utvecklingen av skolan på ett allvarligt sätt. Ett exempel är om ett friskoleföretag har lyckats skapa en verksamhet som är lyckad, med höga kunskapsresultat och bra studiemiljö, så att många familjer söker sig dit. För att göra det möjligt för fler elever att ta del av den framgångsrika utbildningen vill man starta en ny skola i grannkommunen.
Pengar att investera i den nya skolan behöver företaget låna. Men om tillståndet för verksamheten kan försvinna så snart nuvarande ägare vill dra sig tillbaka eller släppa in en ytterligare delägare, ökar risken i verksamheten. Banker och andra långivare ryggar för sådana investeringar. Några lån ges inte och skolan stoppas innan den ens har startat. Eleverna som ville börja i den framgångsrika skolformen blir därmed av med den möjligheten. Flera av våra mest namnkunniga skolföretag har vuxit just genom successiv expansion.
Att skolor, som i detta exempel, behöver externa resurser för att växa är väl dokumenterat. I en granskning av de tio största friskoleföretagens ekonomi åren 2006 till och med 2010 som Almega låtit göra framkom att det har varit viktigt för företagen att kunna låna pengar och att få in nya resurser från ägarna för att kunna möta efterfrågan från eleverna. Företagens externa finansiering via upplåning uppgick till omkring 2 200 miljoner kronor. Resurstillskott från ägarna genom nyemission under perioden gav företagen 774 miljoner kronor för att kunna ta emot fler elever. Utdelningarna från samma koncerner var blygsamma i sammanhanget – endast omkring 30 miljoner kronor. Den här utvecklingen har tillfört det svenska skolsystemet stora resurser som inte är skattemedel.
Viljan att satsa pengar i utveckling av bra skolor, bra sjukvård och bra omsorg minskar om nya risker skapas för verksamheten. Fokus måste fästas på kvaliteten i tjänsterna istället för på hur ett aktiebolag ägs eller om ägare skiftar. Det parti som vill förknippas med kvalitet och valfrihet måste säga nej till att verksamheter ska kunna bli av med tillståndet bara för att bolaget byter ägare. På denna punkt finns det inte utrymme för valfrihetens vänner att kompromissa med dem som i grunden är mot mångfald.
JONAS MILTON.
förbundsdirektör, Almega.
ULF LINDBERG.
näringspolitisk chef, Almega.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
