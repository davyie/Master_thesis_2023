De arbetslösa har
ingen sjukdom.
På brännpunkt talar Almega sig varm om att slå ihop a-kassan med sjukförsäkringen och att göra arbetslöshetsförsäkringen obligatorisk (26/9). De menar att dagens system, där a-kassa och sjukförsäkring är separerade, blir "spretigt".
Det här är en argumenterande text med syfte att påverka. Åsikterna som uttrycks är skribentens egna.
Men det finns anledning till att a-kassa och sjukförsäkring idag är två skilda system. De som är arbetslösa har ingen sjukdom, de står beredda att ta arbete. Att byråkratiskt placera de tillsammans med sjuka människor är fel väg att gå. Arbetslöshetsförsäkringen är ingen socialförsäkring utan arbetslöshetsförsäkringen bör ses som en viktig del av en aktiv arbetsmarknadspolitik, som innehåller aktiva arbetsmarknadspolitiska åtgärder av hög kvalitet.
En obligatorisk a-kassa med nuvarande villkor och avgifter leder inte till att särskilt många fler omfattas av försäkringen än vid dagens nivå. En obligatorisk a-kassa med nuvarande villkor leder till att alla får betala till a-kassan, men att ungefär lika många kommer ha rätt till ersättning. Med utgångspunkt från socialförsäkringens utredningsdirektiv är det fräckt att tala om en obligatorisk a-kassa med höga differentierade avgifter. Detta kan snarare ses som en extra och orättvis "beskattning" av alla de som har ett arbete eller har haft ett arbete.
Tvärtemot vad Almegas tjänstemän anför finns det viktiga samhällspolitiska skäl som talar för att a-kassan ska administreras av fackliga a-kassor. Det skapar dels ett engagemang bland fackförbunden i arbetslöshetsfrågor och det ger även incitament för den enskilde att bli medlem i tillhörande fackförbund. Den svenska arbetsmarknadspolitiska modellen bygger på legitimitet hos avtalsslutande parter och om a-kassan kan underlätta rekrytering till fackförbunden är det bra för den svenska modellen. Detta har inte minst poängterats i den underlagsrapport som den förre moderata statssekreteraren, Eva Uddén-Sonnegård, skrivit till den parlamentariska Socialförsäkringsutredningen.
6F – fackförbund i samverkan:.
JANNE RUDÉN.
Skräddarsydda kurser i ämnen som intresserar och engagerar både kropp och själ.
förbundsordförande, SEKO.
HANS TILLY.
förbundsordförande, Byggnads.
LARS LINDGREN.
förbundsordförande, Transport.
HANS ÖHLUND.
förbundsordförande, Fastighets.
JONAS WALLIN.
förbundsordförande, Elektrikerna.
MICKE JOHANSSON.
förbundsordförande, Målarna.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
