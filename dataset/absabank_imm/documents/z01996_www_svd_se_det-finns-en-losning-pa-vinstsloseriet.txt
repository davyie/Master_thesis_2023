Det finns en lösning på vinstslöseriet.
Aggressiva utländska bolag köper upp mindre skolor i Sverige och gör flera hundra miljoner i vinst varje år. I andra länder är lagstiftningen betydligt mindre generös mot privata vinstintressen. Men det finns en modell som effektivt skulle se till att våra skattemedel går till undervisning istället för att rinna iväg till ägarna, skriver Rossana Dinamarca (V).
Möjligheten för fristående skolor att vara vinstdrivande, tillsammans med ett av de mest generösa bidragssystemen i världen, har gjort det svenska skolväsendet till en lukrativ bransch.Rossana Dinamarca.
Det här är en argumenterande text med syfte att påverka. Åsikterna som uttrycks är skribentens egna.
Att skattepengar går till privata vinster i stället för till utbildning är ett stort problem. Men arbetet i friskolekommittén som ska se över systemet kommer ingen vart. Ändå finns det redan en bolagsform som är avsedd just för att få bort vinstintresset. Allt vi behöver göra är att besluta att företag som vill starta nya skolor ska drivas enligt denna bolagsform, samt att de företag som vill fortsätta driva skolor ska övergå till den. Svårare än så är det inte.
Vi har i dag en situation där aggressiva utländska bolag köper upp mindre skolor i Sverige och gör flera hundra miljoner i vinst varje år. Aktiebolagsformen dominerar bland huvudmännen för de 1 339 fristående skolorna som finns i dag på grund- och gymnasienivå. På gymnasienivå är hela 75 procent av huvudmännen aktiebolag och trenden är att aktiebolagsformen blir allt vanligare. Andelen företag som är huvudman för flera skolor ökar och marknaden domineras av några större skolkoncerner med riskkapitalbolag som ägare.
Företrädare för de fristående skolorna brukar hävda att aktiebolag är den bästa driftsformen eftersom det är en välprövad företagsform med klara regler. Men det är dessutom en driftsform som passar för att maximera vinsten, begränsa inflytandet för elever och anställda samt försvåra allmänhetens insyn i verksamheten.
Möjligheten för fristående skolor att vara vinstdrivande, tillsammans med ett av de mest generösa bidragssystemen i världen, har gjort det svenska skolväsendet till en lukrativ bransch. Beräkningar utifrån färsk SCB-statistik visar att företagen på utbildningsområdet gjorde ett överskott för skattepengar på över 2 miljarder kronor bara under 2010, en summa som motsvarar drygt 4 000 lärare. Det här går att ändra på.
I andra länder är lagstiftningen betydligt mindre generös mot privata vinstintressen. I Norge har man ett krav att alla offentliga medel ska komma eleverna till godo. Dessutom råder totalförbud mot överföringar till ägare, även för de fall en skola har andra intäkter. Detta för att markera att skolor som finansieras av offentliga medel inte ska vara kommersiella. I Finland drivs skolorna av allmännyttiga samfund och får inte drivas för ekonomisk vinning. I Danmark får en huvudman bara driva en skola. Det innebär att det inte finns kedjor av skolor eller några större koncernliknande huvudmän som i Sverige.
Skräddarsydda kurser i ämnen som intresserar och engagerar både kropp och själ.
I debatten har det förts fram förslag om att man ska sätta upp kvalitetskriterier som ska uppfyllas för att företagen ska tillåtas betala ut vinst. Detta har visats sig vara väldigt svårt, för att inte säga omöjligt. Dessutom kvarstår att det är orimligt att skattemedel avsedda för skolan används till något annat än just det.
Tack vare att vi i Vänsterpartiet länge har tagit fajten mot riskkapitalisterna i välfärden, måste nu alla partier förhålla sig till frågan. I måndags presenterade Socialdemokraterna och Miljöpartiet ett förslag om att friskolor ska skriva in i sina bolagsordningar att huvudsyftet är utbildning. Det låter naturligtvis fint, men det skulle tyvärr inte hindra stora vinster på kvalitetens bekostnad så som dessa partier säger. Skälet är att ägarna inte är bundna av vad som står i bolagsordningen. Om företagen prioriterar vinst åt ägarna och ägarna inte har något emot detta, så hjälper det inte att det står vackra ord i bolagsordningen.
Men det finns en modell som effektivt skulle se till att våra skattemedel går till undervisning istället för att rinna iväg till ägarna. Våra förslag skulle innebära att vi inom några år har en skola där elevernas utbildning alltid står i centrum, inte vinster åt bolagsägarna.
Sedan 2006 finns företagsformen aktiebolag med särskild vinstutdelningsbegränsning (SVB). Den mycket begränsade utdelning som denna bolagsform tillåter till ägarna motsvarar på sin höjd bankränta. För de som är intresserade av att göra vinster är SVB-bolag därför ingenting att ägna sig åt, men de fungerar bra om man är intresserad av själva verksamheten. När ett företag omvandlas till SVB-bolag innebära det att vinstintresset inte längre styr och verksamheten slutar läcka resurser. Vinst kan inte plockas ut genom att omvandla ett sådant bolag till annan form av bolag och det finns även bestämmelser som reglerar fusion, likvidation och interna överföringar inom koncernen. Det sätter stopp för riskkapitalbolagens metoder att utan vanligt vinstuttag ändå slussa ut skattemedel från verksamheten.
Vänsterpartiet vill att aktiebolag för att få tillstånd från Skolinspektionen ska vara sådana bolag utan vinstintresse. De aktiebolag som i dag driver skolor ska under en övergångsperiod ges möjlighet att omvandlas, om inte ska tillståndet dras tillbaka.
Oavsett vilken skola man går i ska man kunna lita på att den drivs för att ge bästa möjliga utbildning. Inget vinstintresse ska få komma i vägen för det. Och man ska kunna lita på att skattemedlen går dit de är avsedda, inte till riskkapitalbolag i skatteparadis. Om bara den politiska viljan finns så låter det sig göras.
ROSSANA DINAMARCA (V).
riksdagsledamot och ledamot i kommittén om regler och villkor för fristående skolor.
Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.
